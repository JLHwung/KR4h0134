# -*- mode: mandoku-view; -*-
#+TITLE: 漢魏六朝百三家集
#+DATE: 2015-08-25 00:40:01.034284
#+PROPERTY: ID KR4h0134
#+PROPERTY: BASEEDITION WYG    
#+PROPERTY: JUAN 卷四十一
<pb:KR4h0134_WYG_041-1a>¶
欽定四庫全書¶
　漢魏六朝百三家集巻四十一¶
　　晉孫楚集題詞¶
　　　子荆零雨正長朔風稱於詩家今亦未見其絶¶
　　　倫也除婦服詩王武子嘆為情文相生然以方¶
　　　嵇君道伉儷詩兄弟間耳江東未順司馬文王¶
　　　發使遣書子荆與荀公曽各奮筆札孫最傑出¶
　　　而荀獨見用謂勝十萬師文章有神不在遇合¶
<pb:KR4h0134_WYG_041-1b>¶
　　　朝廟之上賞音尤難必欲如元瑜孔璋見知孟¶
　　　徳豈易言哉石驃騎府主也郭奕其同里也睥¶
　　　睨忿争遂致沉廢子荆平日素有傲名鄉曲缺¶
　　　譽此亦其見短之一事乎然同閈相知有一武¶
　　　子生死願足靈牀驢聲何必非叔夜之琴也笑¶
　　　賦調謔自得反金人銘蚩薄箝口似狂非狂言¶
　　　各有寄若夫長虞勁直箋頌夜光威輦被髪遺¶
　　　書勸仕知人實長未聞玩物太原名士磊落英¶
<pb:KR4h0134_WYG_041-2a>¶
　　　多其為品狀寜讓汝潁哉¶
　目録¶
　　賦¶
　　　笑賦¶
　　　登樓賦¶
　　　同前¶
　　　韓王臺賦(有序/)¶
　　　又¶
<pb:KR4h0134_WYG_041-2b>¶
　　　井賦¶
　　　雪賦¶
　　　笳賦(有序/)¶
　　　相風賦¶
　　　菊花賦¶
　　　蓮花賦¶
　　　杕杜賦(有序/)¶
　　　茱茰賦¶
<pb:KR4h0134_WYG_041-3a>¶
　　　鷹賦(有序/)¶
　　　鴈賦¶
　　　雉賦¶
　　　蟬賦¶
　　論¶
　　　屈建論¶
　　頌¶
　　　尼父頌¶
<pb:KR4h0134_WYG_041-3b>¶
　　　梁令孫侯頌¶
　　贊¶
　　　莊周贊¶
　　　榮啓期贊¶
　　　原壤贊¶
　　　顔回贊¶
　　　管仲贊¶
　　　季子贊¶
<pb:KR4h0134_WYG_041-4a>¶
　　　白起贊¶
　　　樂毅贊¶
　　　韓信贊¶
　　銘¶
　　　反金人銘¶
　　　石人銘¶
　　碑¶
　　　故太傅羊祜碑¶
<pb:KR4h0134_WYG_041-4b>¶
　　　鴈門太守牽府君碑¶
　　疏¶
　　　龍見上疏¶
　　　九品疏¶
　　　取士疏¶
　　牋¶
　　　薦傅長虞牋¶
　　　謝賜鄣日牋¶
<pb:KR4h0134_WYG_041-5a>¶
　　書¶
　　　為石苞與孫皓書¶
　　　與董京書¶
　　哀文¶
　　　和氏外孫道生哀文¶
　　　和氏外孫小同哀文¶
　　詩¶
　　　答𢎞農故吏民¶
<pb:KR4h0134_WYG_041-5b>¶
　　　除婦服詩¶
　　　征西官屬送於陟陽候作詩¶
　　　太僕座上詩¶
　　　祖道詩¶
　　　之馮翊祖道詩¶
　¶
　¶
　漢魏六朝百三家集巻四十一目録¶
<pb:KR4h0134_WYG_041-6a>¶
欽定四庫全書¶
　漢魏六朝百三家集巻四十一¶
　　　　　　　　　　　　　明　張溥　輯¶
　晉孫楚集¶
　　賦¶
　　　笑賦¶
有度俗之公子總萬物之細故心髣髴乎巢由以得意¶
為至樂不拘戀乎凡流㑹親戚於高宇結宗盟於綢繆¶
<pb:KR4h0134_WYG_041-6b>¶
所以交頸偃仰椎胷指掌亢洪聲於通谷順長風以流¶
響氣參譚以相屬若將頹而復往或嚬䠞俛首狀似悲¶
愁怫鬱唯轉呻吟郁伊或擕手悲嘯噓天長呌遲重則¶
如陸沈輕疾則如水漂徐疾任其口頰圓合得乎機要¶
或中路背叛更相毁賤傾倚叵我彫聲迄乎日晏信天¶
下之笑林調謔之巨觀也¶
　　　登樓賦¶
有都城之百雉加層樓之五尋從明王以登極聊暇日¶
<pb:KR4h0134_WYG_041-7a>¶
以娛心涇渭汨以阻邁卉木鬱而成林晞朝陽之素暉¶
羡綠竹之茂陰望秦墳於驪山覩八陵於北岑營巷基¶
峙列宅萬區黎民布野商旅充衢杞柳綢繆芙蓉吐芳¶
俯依清川仰翳朱陽體象濛汜幽若扶桑白日為之晝¶
昏鳥禽為之頡頏¶
　　　同前¶
有都城之百雉加層樓之五尋從明王之登遊聊暇日¶
以娛心鳴鳩拂羽於桑榆游鳬濯翅於素波牧豎吟嘯¶
<pb:KR4h0134_WYG_041-7b>¶
於行陌舟人鼓枻而揚歌百僚雲集促坐華臺嘉肴滿¶
俎㫖酒盈杯談三墳而詠五典釋聖哲之所裁(具載藝/文首同)¶
(四句而末互/異姑兩存之)¶
　　　韓王臺賦(有序/)¶
酸棗寺門外夾道左右有兩故臺訪諸故老云韓王聽¶
訟觀也¶
望韓王之故臺尋往代之所營雙闕碣以峻峙貫雲氣¶
而上征歴千載而特立顯妙觀於太清薄邯鄲之叢臺¶
<pb:KR4h0134_WYG_041-8a>¶
陋楚國之章華邈岧嶤以亢極豈岑樓之能加至乃宫¶
觀𢎞敞層臺隱天伐文梓於萬仞發玉石於三泉優倡¶
角烏烏之聲蛾眉戲白雲之舞紛滛衍以低卬翳脩䄂¶
而容與¶
　　　又¶
薎丘陵之邐迤亞五嶽之嵳峩¶
　　　井賦¶
倚崇丘以鑿井兮臨斥澤之淫洿若行潦之滓濁兮靡¶
<pb:KR4h0134_WYG_041-8b>¶
清流以自娛乃喟爾而有感兮率鄰左之數夫脉厥土¶
以興泉兮登甘醴於𤣥虚體象圓川下貫五仞幽泉勝¶
涌津澤傍潤抱甕而汲不設機引絶彼淫飾安此樸慎¶
俗尚其華我篤其信既處湼而不緇又磨之而不磷雖¶
矢志而無妄實游心於大順渇人來翔行旅是賴輟耕¶
息肩不期而㑹沈黄李浮朱柰雜狸首之斑如飛清塵¶
以洮汰枕𤣥石以盥漱喜遨怡以緩帶¶
　　　雪賦¶
<pb:KR4h0134_WYG_041-9a>¶
尭九載以山栖兮湯請禱於桑林罔二聖以濟世兮孰¶
繁衍以迄今嗟亢陽之踰時兮情反側以寢興豐隆灑¶
雪交錯翻紛膏澤偃液普潤中田肅肅三麥實獲豐年¶
　　　笳賦(有序/)¶
頃還北館遇華髪人於潤水之濱向春風而吹長笳音¶
聲寥亮有感余情爰作斯賦¶
銜長葭以泛吹噭啾啾之哀聲奏胡馬之悲思詠北狄¶
之遐征順谷風以撫節飄逸響乎天庭爾乃調脣吻整¶
<pb:KR4h0134_WYG_041-9b>¶
容止揚清矑隱皓齒徐疾從宜音引代起叩角動商鳴¶
羽發徴若夫廣陵散唫三節白紵太山長曲哀及梁父¶
似鴻雁之將雛乃羣翔於河渚¶
　　　相風賦¶
伊聖皇之高烈美治道之穆清兼乾坤之普覆齊三光¶
之朗明猶恭已以勞謙迄日昃而不寧慮聽政之有闕¶
誡禍福於無形建殊才於辰極樹相風於紫庭爾乃神¶
獸盤其根靈烏據其顛羽族翩飄羅其側翔風蕭聊出¶
<pb:KR4h0134_WYG_041-10a>¶
其間¶
　　　菊花賦¶
彼芳菊之為草兮禀自然之醇精當青春而濳翳兮迄¶
素秋而敷榮於是和樂公子雍容無為翺翺華林駿足¶
交馳薄言采之手折纎枝飛金英以浮㫖酒拂翠葉以¶
振羽儀偉兹物之珍麗兮超庻類而神竒¶
　　　蓮花賦¶
有自然之麗草育靈沼之清瀬結根係於重壤森蔓延¶
<pb:KR4h0134_WYG_041-10b>¶
以騰邁爾乃紅花電發暉光&KR0177;&KR0177;仰曜朝霞俯照緑水¶
濳緗房之奥密兮含珍藕之甘腴攅聚星列纎離相扶¶
微若𤣥黎披幽夜粲若鄧林飛鵷雛¶
　　　杕杜賦(有序/)¶
家弟以虞氏梨賦見示余謂豈以梨有用之為貴杜無¶
用之為賤故無用獲全所以為貴有用獲殘所以為賤¶
故賦云爾¶
惟有杕之為杜齊萬物而並生其質菲薄既不施於器¶
<pb:KR4h0134_WYG_041-11a>¶
用華葉疎悴靡休隂之茂榮昔在邵伯聽訟述職甘棠¶
作頌垂之罔極¶
　　　茱茰賦¶
有茱茰之嘉木植茅茨之前庭歴漢女而始育閱百載¶
而長生森蔓延以盛興布緑葉於紫莖鶉火西徂白藏¶
授節零露既凝鷹隼飄厲攀紫房於纎柯綴朱實之酷¶
烈應神農之本草療生民之疹疾¶
　　　鷹賦(有序/)¶
<pb:KR4h0134_WYG_041-11b>¶
郭延考與余厚其從者韝二鷹以侍側郭邊人也好弋¶
獵顧盼心欲自娛樂請余為賦曰¶
有金剛之俊鳥生井陘之巖阻超萬仞之崇嶺䕃青松¶
以静處體勁悍之自然振肅肅之輕羽擒狡兎於平原¶
截鴻鴈於河渚且其為相也疏尾濶臆高鬐秃顱深目¶
蛾眉狀似愁胡曲觜短頸足若雙枯麾則應機招則易¶
呼背碣石以西遊經馬嶺而南徂于時商秋既邁嵗在¶
𤣥㝠風霜激厲羽毛振驚爾乃䇿良驥服羔裘鞲青骹¶
<pb:KR4h0134_WYG_041-12a>¶
戲田疇縈深谷繞山丘定心意審精眸獸馳厥足鳥矯¶
其翼下赴幽谿上翔辰極随指授以騰踴因升降以畢¶
力紛連薄以攖&KR0481;遂䧟首以摧臆¶
　　　鴈賦¶
有逸豫之雋禽禀和氣之清沖候天時以動静隨寒暑¶
而汚隆䬃同集于曠野紛羣翔於雲中翳朝陽之景曜¶
角聲勢於晨風族類阜繁數則千億迎素秋而南遊背¶
青春而北息泝長川以鳴號淩洪波以鼔翼任自然而¶
<pb:KR4h0134_WYG_041-12b>¶
相羊窮天壤於八極¶
　　　雉賦¶
體冲和之淑質飾羽儀於茂林斑五色之文章揚皦皦¶
之清音設宻網於巖阿飛輕繳之雲浮上無逃而弗獲¶
下無隱而不捜遂戢翼以就養隨籠棲而言歸恒逍遥¶
於階庭廕朝陽之盛暉¶
　　　蟬賦¶
惟大化之廣御何品數之多名當仲夏之始出據長條¶
<pb:KR4h0134_WYG_041-13a>¶
而悲鳴翼如羅纒形如枯槁終日不銜一粒激哀響之¶
煩擾¶
　　論¶
　　　屈建論¶
加籩之品菱芰存焉楚多陂塘菱芰所生父自嗜之而¶
抑按宰祝既毁就養無方之禮又失奉死如生之義奪¶
平素欲建何忍焉¶
　　頌¶
<pb:KR4h0134_WYG_041-13b>¶
　　　尼父頌¶
皇矣尼父聖哲之傑徳比天地明齊日月周室陵遲大¶
道蕪穢禮樂崩阻姦雄罔世乃養門徒廣延俊乂垂訓¶
列國頌聲魯衛威震夾谷義厭陳蔡徳之休明幽而彌¶
㤗超美三代風馳雲邁¶
　　　梁令孫侯頌¶
於穆君侯英才宣朗神鑒將來思通既往受佐陜西臨¶
我邦壤聲之所振下應如響明斷決疑易於指掌野有¶
<pb:KR4h0134_WYG_041-14a>¶
㓂盗惟侯屏之我有田疇惟侯闢之古人慎獄惟侯平¶
之凡此三惠如何勿思¶
　　贊¶
　　　莊周贊¶
莊周曠蕩高才英儁本道根貞歸於大順妻亡不哭亦¶
何所懽慢弔鼔缶放此誕言始矯其情近失自然¶
　　　榮啟期贊¶
榮公温雅既怡既懌濁以徐清寂然澹泊援琴自娛詠¶
<pb:KR4h0134_WYG_041-14b>¶
此三樂眉壽無疆惟徳之宅¶
　　　原壤贊¶
壤之輈張絶滅禮教實交仲尼同機合奥聖以之藏俗¶
以之笑獨恊區外孰知其妙¶
　　　顔回贊¶
束身勵行宗事聖道鑽仰孜孜視予猶考¶
　　　管仲贊¶
管生彎弓與桓是讐駿奔從紏塊為纍囚沐浴西郊鸞¶
<pb:KR4h0134_WYG_041-15a>¶
飛詹丘¶
　　　季子贊¶
季子聰哲思心精微𤣥覽幽寤觸類應機¶
　　　白起贊¶
烈烈桓桓時唯武安神機電斷氣濟師然南折勁楚走¶
魏禽韓北摧馬服凌川成丹應侯無良蘇子入關噭噭¶
讒口火燎于原遂焚杜郵與蕭俱燔惟其殁矣古今所¶
歎¶
<pb:KR4h0134_WYG_041-15b>¶
　　　樂毅賛¶
樂生誕節實立𢎞度丹旄電麾秦韓景附威震濟西齊¶
愍失據惠之不敏翻然高翥棲遲一丘以保皓素¶
　　　韓信賛¶
淮隂屈節盤於幽賤秦失其鹿英雄交戰踐楚知亡撫¶
戈從漢遂寤明主超然虎奮威震趙魏擒項平難割據¶
山川稱孤南靣惜哉遘疑一朝書叛¶
　　銘¶
<pb:KR4h0134_WYG_041-16a>¶
　　　反金人銘¶
晉太廟有石人焉大張其口而書其胷曰我古之多言¶
人也無少言無少事少言少事則後生何述焉夫唯立¶
言名乃長乆胡為塊然生鉗其口凡夫貪財烈士殉名¶
盗跖為濁夷柳為清鮑肆為臭蘭圃為馨莫貴澄清莫¶
賤滓穢二者言異歸於一㑹尭懸諫鼓舜立謗木聽采¶
風謡惟日不足道潤羣生化隆比屋末葉陵遲禮教彌¶
衰承㫖則順忤意則違時好細腰宫中皆飢時悦廣額¶
<pb:KR4h0134_WYG_041-16b>¶
下作細眉逆龍之鱗必䧟斯機括囊無咎乃免誅夷顛¶
覆厥徳可為傷悲期可用戒無妄之時假説周廟於言¶
為蚩是以君子追而改之¶
　　　石人銘¶
大象無形元氣為母杳兮㝠兮陶冶衆有¶
　　碑¶
　　　故太傅羊祜碑¶
禀二儀之純靈膺造化之沖氣文為辭宗行作世表遷¶
<pb:KR4h0134_WYG_041-17a>¶
黄門侍郎受祕書監公筭滅吳之略以為孟獻營虎牢¶
而鄭人懼晏弱城東陽而萊子服乃進據險處開建五¶
城收膏腴之地奪敵人之資於是江浦馳義襁負而至¶
雖研精軍政用思滅敵然兼立學校闡揚典訓是以縉¶
紳之士鱗集仰化雲翔衡門雖泮宫之詠魯侯菁莪之¶
美育才無以過也銘曰¶
金徳發曜惟公作輔肇造嘉謨建我明主不憗遺公俾¶
屏聖皇哲人其徂孰不増傷¶
<pb:KR4h0134_WYG_041-17b>¶
　　　鴈門太守牽府君碑¶
君體徳允直才量高潔明鑒逹於世變𢎞毅足以致逺¶
聿振鴻翼於衮塵之表卓爾先覺於擬議之前君與劉¶
備少長河朔英雄同契為刎頸之交俄而委質於太祖¶
備遂鼎足於蜀漢所交非常為時所忌毎自酌損在乎¶
季孟之間遷鴈門太守教民耕戰聽斷以情信賞必罰¶
下服其命是以夷狄窘迫罔知所安譬秋枯之隕晨風¶
激雷之不及掩耳也伐叛柔服威震沙漠遺種逺迹萬¶
<pb:KR4h0134_WYG_041-18a>¶
里無煙¶
烈烈君侯文武允崇少兼七徳翰飛撫戎名揚河朔威¶
鎮漢中臨危運竒在難匪從迴旌東麾撫司徐青截彼¶
降賊海岱以平剖符千里為國干城¶
　　疏¶
　　　龍見上疏¶
頃聞武庫井中有二龍羣臣或有謂之禎祥而稱賀者¶
或有謂之非祥無所賀者可謂楚既失之而齊亦未為¶
<pb:KR4h0134_WYG_041-18b>¶
得也夫龍或俯鱗潜于重泉或仰攀雲漢游乎蒼昊而¶
今蟠于坎井同於蛙蝦者豈獨管庫之士或有隱伏厮¶
役之賢没於行伍故龍見光景有所感悟願陛下赦小¶
過舉賢才垂夢於傅巖望想於渭濱修學官起淹滯申¶
命公卿舉獨行君子可惇風厲俗者又舉亮拔秀異之¶
才可以撥煩理難矯世抗言者無繫世族必先逸賤夫¶
戰勝攻取之勢并兼混一之威五伯之事韓白之功耳¶
至於制禮作樂闡揚道化甫是士人出筋力之秋也伏¶
<pb:KR4h0134_WYG_041-19a>¶
願陛下擇狂夫之言¶
　　　九品疏¶
九品漢氏本無班固著漢書序先往代賢智以九條此¶
盖記鬼録次第耳而陳羣依之以品生人又魏武拔竒¶
決於胸臆收人才不問階次豈頼九品而後得人今可¶
令長守為小大中正各自品其編戸也¶
　　　取士疏¶
當今士子繁多畧以萬計當患官少才多無地以處秀才¶
<pb:KR4h0134_WYG_041-19b>¶
自别是一種仕官非若漢代取人之例也假若秀才對¶
五問可稱孝廉答一策能通此乃雕蟲小道何關理功¶
得人以此求才徒虚語爾¶
　　牋¶
　　　薦傅長虞牋¶
楚聞騏驥不遺能於伯樂良寶不藏輝於卞和是以輝¶
光夜射價連秦趙飛駟絶影終朝千里物尚有之士亦¶
宜然¶
<pb:KR4h0134_WYG_041-20a>¶
　　　謝賜鄣日牋¶
大恩賜鄣日其器雖小而禮遇甚𢎞昔衛綰錫六劍珍¶
而不用楚雖不敏且受而藏之¶
　　書¶
　　　為石苞與孫皓書¶
葢聞見機而作周易所貴小不事大春秋所誅此乃吉¶
凶之萌兆榮辱之所由生也是故許鄭以銜璧全國曹¶
譚以無禮取滅載籍既記其成敗古今又著其愚智矣¶
<pb:KR4h0134_WYG_041-20b>¶
不復廣引譬類崇飾浮辭茍以夸大為名更䘮忠告之¶
實今粗論事勢以相覺悟昔炎精幽昧歴數將終桓靈¶
失徳災釁並興豺狼抗爪牙之毒生人䧟塗炭之艱於¶
是九州絶貫皇綱解紐四海蕭條非復漢有太祖承運¶
神武應期征討暴亂克寜區夏協建靈符天命既集遂¶
廓洪基奄有魏域土則神州中嶽器則九鼎猶存世載¶
淑美重光相襲固知四隩之攸同帝者之壯觀也公孫¶
淵承藉父兄世居東裔擁帶燕胡憑陵險逺講武盤桓¶
<pb:KR4h0134_WYG_041-21a>¶
不供職貢内傲帝命外通南國乘桴滄海交酬貨賄葛¶
越布於朔土貂馬延乎吳會自以為控弦十萬奔走足¶
用信能右折燕齊左振扶桑陵轢沙漠南面稱王也宣¶
王薄伐猛鋭長驅師次遼陽而城池不守桴鼓一震而¶
元兇折首然後逺跡疆埸列郡大荒收離聚散咸安其¶
居民庻悅服殊俗款附自兹以降九野清泰東夷獻其¶
樂器肅慎貢其楛矢曠世不羈應化而至巍巍蕩蕩想¶
所具聞吳之先祖起自荆州遭時擾攘潜播江表劉備¶
<pb:KR4h0134_WYG_041-21b>¶
震懼亦逃巴岷遂依丘陵積石之固三江五湖浩汗無¶
涯假氣游魂迄于四紀二邦合從東西唱和互相扇動¶
距捍中國自謂三分鼎足之勢可與泰山共相終始相¶
國晉王輔相帝室文武桓桓志厲秋霜廟勝之算應變¶
無窮獨見之鑒與衆絶慮主上欽明委以萬機長轡逺¶
御妙略潜授偏師同心上下用力陵威奮伐罙入其阻¶
并敵一向奪其膽氣小戰江介則成都自潰曜兵劍閣¶
而姜維靣縛開地五千列郡三十師不踰時梁益肅清¶
<pb:KR4h0134_WYG_041-22a>¶
使竊號之雄稽顙絳闕球琳重錦充於府庫夫韓并魏¶
徙虢滅虞亡此皆前鑒之驗後事之師也又南中吕興¶
深覩天命蟬蛻内向願為臣妾外失輔車唇齒之援内¶
有毛羽零落之漸而裵回危國冀延日月此猶魏武侯¶
却指河山以自彊大殊不知物有興亡則所美非其地¶
也方今百僚濟濟雋又盈朝虎臣武將折衝萬里國富¶
兵彊六軍精練思復翰蜚飲馬南海自頃國家整修器¶
械興造舟楫簡習水戰伐樹北山則太行木盡濬決河¶
<pb:KR4h0134_WYG_041-22b>¶
洛則百川通流樓船萬艘千里相望自刳木以來舟車¶
之用未有如今之盛者也驍勇百萬畜力待時役不再¶
舉今日之謂也然主上眷眷未便電發者以為愛民治¶
國道家所尚崇城遂卑文王退舎故先開示大信喻以¶
存亡殷勤之㫖往使所究若能審識安危自求多福蹶¶
然改容祗承往錫追慕南越嬰齊入侍北面稱臣伏聽¶
告策則世祚江表永為藩輔豐報顯賞隆於今日矣若有¶
侮慢不式王命然後謀力雲合指麾風從雍益二州順¶
<pb:KR4h0134_WYG_041-23a>¶
流而東青徐戰士列江而西荆揚兗豫争馳八衝征東¶
甲卒虎步秣陵爾乃皇輿整駕六師徐征羽校燭日旌¶
旗流星游龍曜路歌吹盈耳士卒奔邁其㑹如林煙塵¶
俱起震天駭地渇賞之士鋒鏑争先忽然一旦身首横¶
分宗祀屠覆取誡萬世引領南望良以寒心夫治膏肓¶
者必進苦口之藥決狐疑者必告逆耳之言如其迷謬¶
未知所投恐俞跗見其已困扁鵲知其無功也勉思良¶
圖惟所去就¶
<pb:KR4h0134_WYG_041-23b>¶
　　　與董京書¶
　　　　(京與隴西計吏俱至洛陽被髪而行逍遥吟/咏嘗宿白社中時乞於市孫楚數就社中與)¶
　　　　(京語載以俱歸京不肯/至楚貽之書京答以詩)¶
今尭舜之世胡為懐道迷邦¶
　　哀文¶
　　　和氏外孫道生哀文¶
嗟爾道生和氏之寶玉顔豐下曜於懐抱暮春而育孟¶
冬而夭二十三旬竒于五日方之期頥百分之一命之¶
<pb:KR4h0134_WYG_041-24a>¶
脩短始則有終誰能長乆與天無窮籛翁近千殤子幼¶
沖俱反無形㝠昩之中造化多少豈獨爾躬¶
　　　和氏外孫小同哀文¶
曄曄蕣華朝生夕落爾命方之猶為淺薄暫有㝠質尋¶
反㝠漠譬彼蜉蝣不識晦朔死尚未知生亦焉知爾雖¶
旬月我未之視萬物混焉天地一指杪末嬰孩安足稱¶
誄大人逹觀同之一揆¶
　　詩¶
<pb:KR4h0134_WYG_041-24b>¶
　　　答𢎞農故吏民¶
昔我先侯邁徳垂化康哉之詠實由良佐惟余忝辱弗¶
克負荷每歴貴邦仰瞻泰華追慕先軌感想哀嗟詵詵¶
臣故爰及羣士皓首老成率彼邑里闡崇高義長幼以¶
齒¶
　　　除婦服詩(婦胡母/氏也)¶
時邁不停日月電流神爽登遐忽已一周禮制有叙告¶
除靈丘臨祠感痛中心若抽¶
<pb:KR4h0134_WYG_041-25a>¶
　　　征西官屬送於陟陽候作詩¶
晨風飄岐路零雨被秋草傾城逺追送餞我千里道三¶
命皆有極咄嗟安可保莫大於殤子彭聃猶為夭吉凶¶
如紏纆憂喜相紛繞(五臣/作擾)天地為我罏萬物一何小逹¶
人垂大觀誡此苦不早乖離即長衢惆悵盈懐抱孰能¶
察其心鑒之以蒼昊齊契在今朝守之與偕老¶
　　　太僕座上詩(以下/闕文)¶
朝欽厥庸出尹京畿迴授太僕四牡騑騑緑耳盈箱翠¶
<pb:KR4h0134_WYG_041-25b>¶
華葳蕤勲齊庭實増國之輝¶
　　　祖道詩¶
仰天惟龍御地以驥利有攸往不期而至¶
　　　之馮翊祖道詩¶
舉翮撫三秦抗我千里目念當隔山河執觴懐慘毒¶
　¶
　¶
　漢魏六朝百三家集巻四十一¶
