# -*- mode: mandoku-view; -*-
#+TITLE: 漢魏六朝百三家集
#+DATE: 2015-08-25 00:40:01.010464
#+PROPERTY: ID KR4h0134
#+PROPERTY: BASEEDITION WYG    
#+PROPERTY: JUAN 卷四十
<pb:KR4h0134_WYG_040-1a>¶
欽定四庫全書¶
　漢魏六朝百三家集巻四十¶
　　晉張華集題詞¶
　　　張壯武博物君子晉室老臣彌縫暗主虐后之¶
　　　間足稱補衮竟以猶豫族誅横尸前殿悲哉壯¶
　　　武初未知名作鷦鷯賦以寄意感其不才善全¶
　　　有莊周木鴈之思既賦相風朽社亦躊躇於在¶
　　　高戒險盛衰交心及陟台司不祥數見中台星¶
<pb:KR4h0134_WYG_040-1b>¶
　　　坼少子韙勸其遜位猶戀弗忍決漢王京兆不¶
　　　念牛衣遂沉牢獄然死以直諌誠重泰山壯武¶
　　　豈忘牧羊時乎名位已極篤於守經徒為賈氏¶
　　　而死適資人口耳晁氏書目云張司空集有詩¶
　　　一百二十哀詞册文二十一賦三今余所綴輯¶
　　　賦數過之文不及全詩歌八十餘中間拂舞白¶
　　　紵舞杯槃舞諸篇晉代無名氏之作藏書家本¶
　　　亦有繫之張司空集者然觀其壯健頓挫類非¶
<pb:KR4h0134_WYG_040-2a>¶
　　　司空温麗之素餘詩平雅近代詩家深貶其博¶
　　　學為累豈所謂聽古樂而卧乎壯武文章賦最¶
　　　蒼深文次之詩又次之大抵去漢不逺猶存張¶
　　　蔡之遺詩藪論詩晉以下若茂先勵志廣微補¶
　　　亡季倫吟歎等曲尚有前代典刑余於司空諸¶
　　　文亦云¶
　目録¶
　　賦¶
<pb:KR4h0134_WYG_040-2b>¶
　　　鷦鷯賦(有序/)¶
　　　歸田賦¶
　　　相風賦(有序/)¶
　　　永懐賦¶
　　　感婚賦(有序/)¶
　　　朽社賦¶
　　　瓌材枕賦¶
　　　豆羮賦¶
<pb:KR4h0134_WYG_040-3a>¶
　　表¶
　　　上壽食舉歌詩表¶
　　　薦成公綏表¶
　　議¶
　　　封禪議¶
　　　晉文王諡議¶
　　　廢黜武悼楊太后議¶
　　哀䇿¶
<pb:KR4h0134_WYG_040-3b>¶
　　　武帝哀䇿文¶
　　　武元楊皇后䇿文¶
　　誄¶
　　　章懷皇后誄¶
　　　魏劉驃騎誄¶
　　　列文先生鮑𤣥泰誄¶
　　箴¶
　　　女史箴¶
<pb:KR4h0134_WYG_040-4a>¶
　　　大司農箴¶
　　　尚書令箴¶
　　　瓌材枕箴¶
　　銘¶
　　　倚几銘¶
　　　杖銘¶
　　書¶
　　　與禇陶書¶
<pb:KR4h0134_WYG_040-4b>¶
　　　報雷煥書¶
　　　暫西帖¶
　　問¶
　　　甲乙問¶
　　序¶
　　　博物志序¶
　　贊¶
　　　博物志地理畧贊¶
<pb:KR4h0134_WYG_040-5a>¶
　　樂歌¶
　　　晉四廂樂歌¶
　　　　王公上壽詩¶
　　　　食舉東西廂樂詩¶
　　　　其二¶
　　　　其三¶
　　　　其四¶
　　　　其五¶
<pb:KR4h0134_WYG_040-5b>¶
　　　其六¶
　　　其七¶
　　　其八¶
　　　其九¶
　　　其十¶
　　　其十一¶
　　　正旦大㑹行禮詩¶
　　　其二¶
<pb:KR4h0134_WYG_040-6a>¶
　　　　其三¶
　　　　其四¶
　　　晉冬至初嵗小㑹歌¶
　　　晉宴㑹歌¶
　　　晉中宫所歌¶
　　　晉宗親㑹歌¶
　　　晉正徳大豫舞歌¶
　　　　正徳舞歌¶
<pb:KR4h0134_WYG_040-6b>¶
　　　　大豫舞歌¶
　　　晉凱歌¶
　　　　命將出征歌¶
　　　　勞還師歌¶
　　　晉白紵舞歌詩¶
　　　　其二¶
　　　　其三¶
　　　晉杯槃舞歌詩¶
<pb:KR4h0134_WYG_040-7a>¶
　　　拂舞歌三首¶
　　　　白鳩篇¶
　　　　獨漉篇¶
　　　　濟濟篇¶
　　詩¶
　　　遊獵篇¶
　　　遊俠篇¶
　　　博陵王宫俠曲¶
<pb:KR4h0134_WYG_040-7b>¶
　　　其二¶
　　　門有車馬客行¶
　　　輕薄篇¶
　　　壯士篇¶
　　　蕭史曲¶
　　　祖道征西應詔詩¶
　　　祖道趙王應詔詩¶
　　　太康六年三月三日後園㑹詩¶
<pb:KR4h0134_WYG_040-8a>¶
　　　其二¶
　　　其三¶
　　　其四¶
　　　上已篇¶
　　　勵志詩¶
　　　其二¶
　　　其三¶
　　　其四¶
<pb:KR4h0134_WYG_040-8b>¶
　　　其五¶
　　　其六¶
　　　其七¶
　　　其八¶
　　　其九¶
　　　答何劭¶
　　　其二¶
　　　其三¶
<pb:KR4h0134_WYG_040-9a>¶
　　　情詩¶
　　　其二¶
　　　其三¶
　　　其四¶
　　　其五¶
　　　感婚詩¶
　　　雜詩¶
　　　其二¶
<pb:KR4h0134_WYG_040-9b>¶
　　　其三¶
　　　擬古¶
　　　遊仙詩¶
　　　其二¶
　　　其三¶
　　　贈摯仲洽詩¶
　　　招隱¶
　　　其二¶
<pb:KR4h0134_WYG_040-10a>¶
　　　荷詩¶
　　　橘詩¶
　¶
　¶
　¶
　¶
　¶
　¶
<pb:KR4h0134_WYG_040-10b>¶
　¶
　¶
　¶
　¶
　¶
　¶
　¶
　漢魏六朝百三家集巻四十目録¶
<pb:KR4h0134_WYG_040-11a>¶
欽定四庫全書¶
　漢魏六朝百三家集巻四十¶
　　　　　　　　　　　　　明　張溥　輯¶
　晉張華集¶
　　賦¶
　　　鷦鷯賦(有序/)¶
鷦鷯小鳥也生於蒿萊之間長於藩籬之下翔集尋常¶
之内而生生之理足矣色淺體陋不為人用形微處卑¶
<pb:KR4h0134_WYG_040-11b>¶
物莫之害繁滋族類乗居匹遊翩翩然有以自樂也彼¶
鷲鶚鵾鴻孔雀翡翠或陵赤霄之際或託絶垠之外翰¶
舉足以冲天觜距足以自衛然皆負矰嬰繳羽毛入貢¶
何者有用於人也夫言有淺而可以託深類有微而可¶
以喻大故賦之云爾¶
何造化之多端兮播羣形於萬類惟鷦鷯之微禽兮亦¶
攝生而受氣育翩翾之陋體兮無𤣥黄以自貴毛弗施¶
於器用兮肉不登乎俎味鷹鸇過猶俄翼兮尚何懼於¶
<pb:KR4h0134_WYG_040-12a>¶
罿罻翳薈䝉蘢是焉遊集飛不飄颺翔不翕習其居易¶
容其求易給巢林不過一枝毎食不過數粒棲無所滯¶
遊無所盤匪陋荆棘匪榮茝蘭動翼而逸投足而安委¶
命順理與物無患伊兹禽之無知兮何處身之似智不¶
懐寶以賈害兮不飾表以招累靜守約而不矜動因循¶
以簡易任自然以為資無誘慕於世偽鵰鶡介其觜距¶
鵠鷺軼於雲際鵾鷄竄於幽險孔翠生於遐裔彼晨鳬¶
與歸鴈又矯翼而増逝咸美羽而豐肌故無辠而皆斃¶
<pb:KR4h0134_WYG_040-12b>¶
徒衘蘆以避繳終為戮於此世蒼鷹鷙而受紲鸚鵡慧¶
而入籠屈猛志以服養塊幽縶於九重變音聲以順㫖¶
思摧翮而為庸戀鍾岱之林埜慕壠坻之高松雖蒙幸¶
於今日未若疇昔之從容海鳥爰居避風而至條枝巨¶
雀踰嶺自致提挈萬里飄颻逼畏夫唯體大妨物而形¶
瓌足瑋也隂陽陶蒸萬品一區巨細舛錯種繁類殊鷦¶
螟巢於蚊睫大鵬彌乎天隅將以上方不足下比有餘¶
普天壤而遐觀吾又安知其大小之所如¶
<pb:KR4h0134_WYG_040-13a>¶
　　　歸田賦¶
隨隂陽之開闔從時宜以巻舒冬奥處以城邑春遊放¶
於田廬歸郟鄏之舊里託言静以閒居育草木之藹蔚¶
因地勢之丘墟豐蔬果之林錯茂桑麻之紛敷用天道¶
以取資行藥物以為娛時逍遥於洛濱聊相羊以縱意¶
目白沙與積礫玩衆卉之同異揚素波以濯足泝清瀾¶
以蕩思低徊往留棲遲菴藹存神忽微遊精域外藉纎¶
草以為茵援垂陰以為葢瞻高鳥之陵風臨鯈魚於清¶
<pb:KR4h0134_WYG_040-13b>¶
瀬𦕈萬物而逺觀修自然之通㑹以退足於一壑故處¶
否而忘㤗¶
　　　相風賦(有序/)¶
大史候部有相風在西城上而作者弗為豈以其託處¶
幽閒違衆特立無羽毛之飾而丹漆不為之容乎¶
葢在先聖衜濟生人擬論天地錯綜明神在璿璣以齊¶
七政象渾儀於陶鈞考古旁於六氣仰貞觀於三辰爰¶
在保章世序其職辨風候方必立唯極循物致用器不¶
<pb:KR4h0134_WYG_040-14a>¶
假飾𦕈脩幹之迢迢淩高墉而莖植𤣥烏偏其增翥睎¶
雲霄而矯翼嘉創制之窮理諒器淺而事深步元氣於¶
尋木寄先識於兹禽既在高而思危又戒險而自箴雖¶
廻易之無常終守正而不淫永格立以彌世志淹滯而¶
愈新超無返而特存差偶景而為鄰¶
　　　永懐賦¶
美淑人之妖豔因盼睞而傾城揚綽約之麗姿懐婉娩¶
之柔情超六列於往古邁來今之清英既惠余以至懽¶
<pb:KR4h0134_WYG_040-14b>¶
又結我以同心交恩好之欵固接情愛之分深誓中誠¶
於皦日要執契以斷金嗟夫天衜幽昩差錯繆於參差¶
怨祿運之不遭雖義結而絶離執纒綿之篤趣守徳音¶
以終始邀幸㑹於有期冀容華之我俟儻皇靈之垂仁¶
長收懽於永已¶
　　　感婚賦(有序/)¶
方今嵗在已巳將次四仲婚姻者競赴良時粲麗之觀¶
相繼於路嫁娶之㑹不乏乎目乃作感婚賦曰¶
<pb:KR4h0134_WYG_040-15a>¶
彼婚姻之俗忌兮惡當梁之在斯逼來年之將至兮迨¶
星紀之未移窈窕初茂玉質始盛容華外豐心神内正¶
接軫連騎隱隱習習充街塞里暉曜城邑相麗姿之綽¶
約兮遥髣髴以感心怨佳人之幽翳兮恨檢防之高深¶
(一本無彼/婚姻四句)¶
　　　朽社賦(有序/)¶
高栢橋南大道傍有古槐樹葢數百年木也余少居近¶
之後去行路遇之則已朽意有緬然輙為之賦因以言¶
<pb:KR4h0134_WYG_040-15b>¶
衰盛之理云爾¶
伊兹槐之挺植於京路之東隅得託尊於田主據爽塏¶
以高居垂重隂於道周臨大路之通衢饗春秋之所報¶
應豐胙於無射歴漢京之康樂踰䘮亂之横逆朱夏當¶
陽蓊藹蕭森征夫雲㑹行旅歸心輶軒停葢輕輿託陰¶
吉人向風而祛袂王孫清嘯而啓襟睎甘棠之廣覆褊¶
喬木之無陰¶
　　　瓌材枕賦(一作/張紘)¶
<pb:KR4h0134_WYG_040-16a>¶
有卓爾之殊瓌超詭異之邈絶且其材色也如芸之黄¶
其為香也如蘭之芳其文彩也如霜地而金莖紫葉而¶
紅榮有若蒲桃之蔓延或如兔絲之煩縈有若嘉禾之¶
垂穎又似靈芝之吐英其似木者有類桂枝之䦨干或¶
象灌木之叢生其似鳥者或似驚鶴之徑逝或類鴻鶤¶
之上征有若孤雌之無咮或效鴛鴦之交頸紛雲興而¶
氣蒸般星羅而流精何衆文之炯朗灼儵爚而發明曲¶
有所方事有所成每則異姿動各殊名衆夥不可殫形¶
<pb:KR4h0134_WYG_040-16b>¶
制為方枕四角正端㑹緻宻固絶際無間形妍體法既¶
麗且閒高卑得適辟堅每安不屑朱碧之飾助不煩錐¶
鋒之鐫鏤無丹漆之彤朱罔觹象之佐副較程形而靈¶
露衆妙該而悉備珪璋特逹璵璠富也美梓逡巡不敢¶
與竝相思庶幾睎風於末列神龍之姿衆鱗相絶昔詩¶
人稱角枕之粲季世加以錦繡之飾皆比集異物費日¶
勞力傷財害民有損於徳豈如兹瓌既剖既斵斯須速¶
成一材而莫與混并纎微無加而美曄春榮¶
<pb:KR4h0134_WYG_040-17a>¶
　　　豆羮賦(一作/張翰)¶
乃有孟秋嘉菽垂枝挺莢是刈是穫充簞盈篋香鑠和¶
調周疾赴急時御一杯下咽三嘆時在下邑頗多艱難¶
空匱之厄固不綴懽追念昔日啜菽永安¶
　　表¶
　　　上壽食舉歌詩表¶
　　　　(太始五年尚書奏使太僕傅𤣥中書監荀朂/黄門侍郎張華各造正旦行禮及王公上壽)¶
　　　　(酒食舉樂歌詩華上表朂以魏氏歌詩二三/四五言與古詩不類以問司律中郎將陳頎)¶
<pb:KR4h0134_WYG_040-17b>¶
　　　　(曰被之金石未必皆當故朂造晉歌皆為四/言唯王公上壽酒一篇為三言五言此則華)¶
　　　　(朂所明/異㫖也)¶
案魏上壽食舉詩及漢氏所施用其文句長短不齊未¶
皆合古葢以依詠弦節本有因循而識樂知音足以制¶
聲度曲法用率非凡近所能改二代三京襲而不變雖¶
詩章詞異興廢隨時至其韻逗曲折皆繫於舊有繇然¶
也是以一皆因就不敢有所改易¶
　　　薦成公綏表¶
<pb:KR4h0134_WYG_040-18a>¶
竊見處士東郡成公綏年二十五字子安體珪璋之資¶
秉不器之量知深慮明足以妙見研思篤好則仲舒之¶
精引之(闕/)世貞幹足以敦風篤俗淵才逹學足以𢎞導¶
世教固逸倫之殊俊搢紳之檢式也¶
　　議¶
　　　封禪議¶
海内歸心符瑞之應備物之盛未有若今之盛者正宜¶
禮中嶽封太山禪梁父發徳號明至尊厚福慶篤黎民¶
<pb:KR4h0134_WYG_040-18b>¶
(闕/)肇自生人則有后辟載化之數莫之能紀大徳齊代¶
揮揚仁風¶
　　　晉文王諡議¶
殊位盛禮實隆明徳班爵崇寵亦光茂勲至於表名贈¶
號世考洪烈冠聲無窮者莫尚于號諡也論功高于禹¶
稷比徳邁於伊周¶
　　　廢黜武悼楊太后議¶
　　　　(賈后既誅后父楊駿因宣言太后同逆諷羣/公有司奏太后亦宜廢黜惠帝詔曰此大事)¶
<pb:KR4h0134_WYG_040-19a>¶
　　　　(更詳之華為中書監議稱武帝/皇后不從遂廢為庻人弑之)¶
夫婦之道父不能得之於子子不能得之於父皇太后¶
非得罪於先帝者也今黨其所寵為不母於聖世宜依¶
漢廢趙太后為孝成后故事貶太后之號還稱武皇后¶
居異宫以全貴終之恩(黨其所寵后傳作黨/惡所親異宫作離宫)¶
　　哀䇿¶
　　　武帝哀策文¶
感大饗之無虧哀罇俎之虚設叩龍輴以長呌痛靈暉¶
<pb:KR4h0134_WYG_040-19b>¶
之潜逝其辭曰欽惟皇考體道之真徳侔乾坤齊曜三¶
辰應期登禪恊於天人上䖍郊祀下惠兆民憲章唐虞¶
允得其津捜揚仄陋故老是賓百揆時序盛業日新恩¶
從雲翔威猶霆震江海静波岷嶽無塵四夷率服莫不¶
來臣肅慎奉貢越裳效珍化此弊俗歸之至淳昔在上¶
聖咸享百年哀哀皇考用不是臻遘厲彌侵景命殞顛¶
舎此昭晰即彼幽𤣥仰瞻靡怙廓若無天終制尚儉率¶
由典度華幕弗陳器必陶素不封不樹所在惟固貽法¶
<pb:KR4h0134_WYG_040-20a>¶
來世是則是慕大隧既啓吉日將征鐘鼓雷震白虎抗¶
旌龍螭驤首良駟悲鳴倡者振鐸挽夫齊聲背此崇殿¶
將適下庭𤣥宫窈窕脩夜㝠㝠光燈永戢幽闥長扄仰¶
訴皇穹零淚屏營云誰能忍寄之我情結心墳隴永憑¶
聖靈¶
　　　武元楊皇后哀䇿文¶
天地配序化成兩儀王假有家道在伉儷姜嫄佐嚳二¶
妃興媯仰希古昔冀亦同䂓今胡不然景命夙虧嗚呼¶
<pb:KR4h0134_WYG_040-20b>¶
哀哉我應圖籙臨統萬方正位於内實在嬪嬙天作之¶
合駿發其祥河嶽降靈啓祚華陽奕世豐衍朱紼斯煌¶
纘女惟行受命溥將來翼家邦憲度是常緝熈隂教徳¶
聲顯揚昔我先妣暉曜休光后承前訓奉述遺芳宜嗣¶
徽音繼序無荒如何不弔背世隕䘮瑶齊無主長去蒸¶
嘗追懐永悼率土摧傷鳴呼哀哉陵兆既窆將遷幽都¶
宵陳夙駕元妃其徂宫闈遏宻階庭空虚設祖布紼告¶
駕啓途服翬䄖狄寄象容車金輅晻藹裳帳不舒千乘¶
<pb:KR4h0134_WYG_040-21a>¶
動軫六驥踟蹰銘旌樹表翣柳雲敷祁祁同軌岌岌蒸¶
徒孰云不懐哀感萬夫寜神虞卜安體𤣥廬土房陶簋¶
齊制遂初依行紀諡聲被八區雖背明光亦歸皇姑没¶
而不朽世徳作謨鳴呼哀哉¶
　　誄¶
　　　章懐皇后誄¶
自天陶靈必有徴祥誕在初載亦曜神光顯應天祿聿¶
嬪聖皇受氣自然實聽清和内含茂質外發英華身處¶
<pb:KR4h0134_WYG_040-21b>¶
宸極敬恭惟夙窈窕淑媚柔順婉穆宣慈内政流化太¶
微六宫變雅清我壼闈經綸庻屬積思萬幾既臻緝熈¶
𤣥澤流衍將翼我后登封降禪氛祲告妖沉結彌留奄¶
忽升遐棄世高遊聖上哀懐感切悼心率土高素遏宻¶
八音𦕈𦕈遊靈將焉所之容光幽邁豈有反期杳杳新¶
宫下絶三泉茫茫陵域合體中原委棄暉章即安太清¶
　　　魏劉驃騎誄¶
昔在殷周惟伊惟吕穆穆公侯紹兹勲緒如何上天殱¶
<pb:KR4h0134_WYG_040-22a>¶
我鼎輔金剛玉潤水潔冰清郁郁文彩煥若朝榮功遂¶
身退致仕懸輿志邈留侯心邁二疎風凛凛以翼衡雲¶
霏霏以承葢旐聨翩以飄颻旌繽紛以奄薄¶
　　　列文先生鮑𤣥㤗誄¶
於鑠列文續蕤皇祚夏后基命靈根巳固杞鄫既微枝¶
離葉布爰暨叔牙世贊齊風翼桓濟管遂登霸功越在¶
漢隆三司竝蹤烈考中丞妙世顯名峩峩先生誕資英¶
俊淑質清淳蘭芳玉潤抗行崇邈遊心大順允文允明¶
<pb:KR4h0134_WYG_040-22b>¶
聰昭秀哲啓㝠演幽守文命世抱道冲虚執義貞厲棲¶
遲無悶不營不忮擬志雲霄致命窮逹行為範軌言成¶
隱括宜登遐年𢎞此徽猷濟濟縉紳永挹清流取識遺¶
音日想表儀孰云𤣥㤗曽不我知感傷慷慨揮涕渗澌¶
已矣鮑子寜爾𤣥隂振聲竹帛永播徽音¶
　　箴¶
　　　女史箴¶
　　　　(惠帝時華懼后族之/盛作女史箴以諷)¶
<pb:KR4h0134_WYG_040-23a>¶
茫茫造化兩儀始分散氣流形既陶既甄在帝庖犠肇¶
經天人爰始夫婦以及君臣家道以正而王猷有倫婦¶
徳尚柔含章貞吉婉娩淑慎正位居室樊姫感莊不食¶
鮮禽衛女矯桓耳忘和音志厲義高而二主易心𤣥熊¶
攀檻馮媛趨進夫豈無畏知死不恡班妾有辭割歡同¶
輦夫豈不懐防微慮逺道㒺隆而不殺物無盛而不衰¶
日中則昃月滿則微崇猶塵積替若駭機人咸知飾其¶
容而莫知飾其性性之不飾或愆禮正斧之藻之克念¶
<pb:KR4h0134_WYG_040-23b>¶
作聖出其言善千里應之茍違斯義同衾以疑出言如¶
微而榮辱由兹勿謂幽昩靈鑒無象勿謂𤣥漠神聽無¶
響無矜爾榮天道惡盈無恃爾貴隆隆者墜鑒於小星¶
戒彼攸遂比心螽斯則繁爾類懽不可以瀆寵不可以¶
專專實生慢愛極則遷致盈必損理有固然美者自美¶
翩以取尤冶容求好君子所仇結恩而絶職此之由故¶
曰翼翼矜矜福所以興靖恭自思榮顯所期女史司箴¶
敢告庻姬(造化一/作元化)¶
<pb:KR4h0134_WYG_040-24a>¶
　　　大司農箴¶
家有廬井王有廪籍阜茂豐物和鈞關石在周之室不¶
䖍政首棄稷弗修不籍千畝匱神乏祀敗於戎醜穡臣¶
司農敢告左右(一本無家有/廬井四句)¶
　　　尚書令箴(一刻摰虞/)¶
明明先王開國承家作制垂憲仰觀列曜俯令百官政¶
用㒺愆昔舜納大麓七政以齊内成外平而風雨不迷¶
仲山翼周靡剛靡柔補我衮闕闡我王猷王猷允塞而¶
<pb:KR4h0134_WYG_040-24b>¶
四海咸休雖曰聖明必資良材無曰我智官不任能發¶
言如絲其出成綸千里之應樞機在身世季道缺天綱¶
縱替既無老成改舊法制法制不修不長厥裔尚臣司¶
臺敢告侍衛¶
　　　瓌材枕箴¶
彧彧其文馥馥其芬出自幽阻升于氈茵允瓌允麗惟¶
淑惟珍安安文枕貳彼弁冠冠御于晝枕式于昏代作¶
充用榮已寜身興寢有節適性和神¶
<pb:KR4h0134_WYG_040-25a>¶
　　銘¶
　　　倚几銘¶
倚几之設設而不倚作器於此成禮於彼¶
　　　杖銘¶
不正䧟墜不安傾危¶
　　書¶
　　　與禇陶書¶
　　　　(陶字季雅吳郡錢塘人清淡閒黙以墳典自/娛吳平武帝補臺郎建中校尉華為司空與)¶
<pb:KR4h0134_WYG_040-25b>¶
　　　　(陶/書)¶
二陸龍躍於江漢彦先鳯鳴於朝陽自此以來常恐南¶
金巳盡而復得之於吾子故知延州之徳不孤淵岱之¶
寶不匱(世説云張華見禇陶語陸平原曰君兄弟龍躍/雲津顧彦先鳯鳴朝陽謂東南之寶已盡不意)¶
(復見禇生陸曰公未覩不鳴不躍者耳華曰故/知延州之徳不孤川嶽之寶不匱矣不云是書)¶
　　　報雷煥書¶
所致詳觀劒文真干將也莫邪何復不至雖然天生神¶
物終當合耳(真晉書作乃何復不/至尺牘作可復至否)¶
<pb:KR4h0134_WYG_040-26a>¶
　　　暫西帖¶
得書為慰僕諸惛疾巳甚蹔西卧歸還乃悉比將念反¶
不具張華呈¶
　　問¶
　　　甲乙問¶
　　　　(安豐太守程諒先已有妻後又娶遂立二嫡/前妻亡後妻子勲疑所服中書令張華造甲)¶
　　　　(乙之/問)¶
甲娶乙為妻後又娶景匿不說有乙居家如二嫡無有¶
<pb:KR4h0134_WYG_040-26b>¶
貴賤之差乙亡景之子當何服本實並列嫡庶不殊雖¶
二嫡非正此失在先人人子何得専制折其親也若為¶
庻母服又不成為庻進退不知所從¶
　　序¶
　　　博物志序¶
余視山海經及禹貢爾雅說文地志雖曰悉備各有所¶
不載者作略說出所不見麤言逺方陳山川位象吉凶¶
有徴諸國境界犬牙相入春秋之後竝相侵伐其土地¶
<pb:KR4h0134_WYG_040-27a>¶
不可具詳其山川地澤略而言之正國十二博物之士¶
覽而鑒焉¶
　　贊¶
　　　博物志地理略贊¶
地理廣大四海八方遐逺别域略以難詳侯王設險守¶
國保疆逺遮川塞近備城隍司察姦非禁禦不良勿恃¶
危阨恣其滛荒無徳則敗有徳則昌安居猶懼乃可不¶
亡進用忠良社稷永康教民以孝舜化以彰¶
<pb:KR4h0134_WYG_040-27b>¶
　　樂歌¶
　　　晉四廂樂歌¶
　　　　王公上壽詩¶
稱元慶奉聖觴后皇延遐祚安樂撫萬方¶
　　　　食舉東西廂樂詩¶
明明在上丕顯厥繇翼翼三壽蕃后惟休羣生漸徳六¶
合承流三正元辰朝慶鱗萃華夏奉職貢八荒覲殊類¶
黻冕充廣庭鳴玉盈朝位¶
<pb:KR4h0134_WYG_040-28a>¶
　　　　其二¶
濟濟朝位言觀其光儀序既以時禮文煥以彰思皇享¶
多祐嘉樂永無央¶
　　　　其三¶
九賓在庭臚讃既通升瑞奠贄乃侯乃公穆穆天尊隆¶
禮動容履端承元吉介福御萬邦¶
　　　　其四¶
朝享上下咸雍崇多儀繁禮容舞盛徳歌九功揚芳烈¶
<pb:KR4h0134_WYG_040-28b>¶
播休蹤¶
　　　　其五¶
皇化洽洞幽明懐柔百神輯祥禎潜龍躍彫虎仁儀鳯¶
鳥届游麟枯蠧榮竭泉流菌芝茂枳棘柔和氣應休徴¶
滋恊靈符彰帝期綏宇宙萬國和昊天成命賚皇家賚¶
皇家¶
　　　　其六¶
世資聖哲三后在天啓鴻烈啓鴻烈隆王基率土謳吟¶
<pb:KR4h0134_WYG_040-29a>¶
欣戴於時恒文示象代氣著期¶
　　　　其七¶
㤗始開元龍升在位四隩同風爕寜殊類五韙來備嘉¶
生以遂凝庻績臻大康申繁祉𦙍無疆本枝百世繼緒¶
不忘休有烈光永言配命惟晉之祥¶
　　　　其八¶
聖明統世篤皇仁廣大配天地順動若陶鈞𤣥化參自¶
然至徳通神明清風暢八極流澤被無垠¶
<pb:KR4h0134_WYG_040-29b>¶
　　　　其九¶
於皇時晉奕世齊聖惟天降嘏神祇保定𢎞濟區夏允¶
集大命有命既集光帝猷大明重曜鑒六幽聲教洋溢¶
惠滂流惠滂流移風俗多士盈朝賢俊比屋敦世心斵¶
彫反素樸反素樸懐庻方干戚舞階庭疏狄悅遐荒扶¶
南假重譯肅慎襲衣裳雲覆雨施徳洽無疆旁作穆穆¶
仁化祥¶
　　　　其十¶
<pb:KR4h0134_WYG_040-30a>¶
朝元日賓王庭承宸極當盛明衍和樂竭祗誠仰嘉惠¶
懐徳馨遊淳風泳淑清恊億兆同歡榮建皇極統天位¶
運隂陽御六氣殷羣生成性類王道浹治功成人倫序¶
俗化清䖍明祀祗三靈崇禮樂式儀刑¶
　　　　其十一¶
慶元吉宴三朝播金石詠泠簫奏九夏舞雲韶邁徳音¶
流英聲八紘一六合寜六合寜承聖明王澤洽道登隆¶
綏函夏總華戎齊徳教混殊風混殊風康萬國崇夷簡¶
<pb:KR4h0134_WYG_040-30b>¶
尚敦徳𢎞王度逺遐則¶
　　　　正旦大㑹行禮詩¶
於赫皇祖迪哲齊聖經緯大業基天之命克開洪緒誕¶
篤天慶旁濟彛倫仰齊七政¶
　　　　其二¶
烈烈景皇克明克聰静封略定勲功成民立政儀刑萬¶
邦式固崇軌光紹前蹤¶
　　　　其三¶
<pb:KR4h0134_WYG_040-31a>¶
允文烈考濬哲應期參徳天地比功四時大亨以正庻¶
績咸熈肇啓晉宇遂登皇基¶
　　　　其四¶
明明我后𤣥徳通神受終正位恊應天人容民厚下育¶
物流仁躋我王道輝光日新¶
　　　晉冬至初嵗小㑹歌¶
日月不留四氣迴周節慶代序萬國同(一作/咸)休庻尹羣¶
后奉壽(一作/爵)升朝我有嘉禮式宴百僚繁肴綺錯㫖酒¶
<pb:KR4h0134_WYG_040-31b>¶
泉渟笙鏞和奏磬管流聲上隆其愛下盡其心宣其壅¶
滯訓(一作/詠)之徳音乃宣乃訓配享交㤗永戴仁風長撫¶
無外¶
　　　晉宴㑹歌¶
亹亹我皇配天垂光留精日昃經覧無方聽朝有暇延¶
命衆臣冠葢雲集罇俎星陳肴蒸多品八珍代變羽爵¶
無筭究樂極宴歌者流聲舞者投袂動容有節絲竹竝¶
設宣暢四體繁手趣摯懽足發和酣不忘禮好樂無荒¶
<pb:KR4h0134_WYG_040-32a>¶
翼翼濟濟¶
　　　晉中宫所歌¶
先王統大業𤣥化漸八維儀刑孚萬邦内訓隆壼闈皇¶
英垂帝典大雅詠三妃執徳宣隆教正位理厥機(一作/司)¶
含章體柔順率禮蹈謙祗螽斯𢎞慈惠樛木逮幽微徽¶
音穆清風高義邈不追遺榮參日月百世仰餘暉¶
　　　晉宗親㑹歌¶
族燕明禮順餟食序親親骨肉散不殊昆弟豈他人本¶
<pb:KR4h0134_WYG_040-32b>¶
枝篤同慶棠棣著先民於皇聖明后天覆𢎞且仁降禮¶
崇親戚旁施恊族姻式宴盡酣娛飲御備羞珍和樂既¶
宣洽上下同歡欣徳教加四海敦睦被無垠¶
　　　晉正徳大豫舞歌¶
　　　　正徳舞歌¶
曰皇上天𤣥鑒惟光神器周回五徳代章祚命于晉世¶
有哲王𢎞濟區夏陶甄萬方大明垂耀旁燭無疆蚩蚩¶
庻類風徳永康皇道惟清禮樂斯經金石在縣萬舞在¶
<pb:KR4h0134_WYG_040-33a>¶
庭象容表慶恊律被聲軼武超濩取節六英同進退讓¶
化漸無形太和宣洽通于幽㝠¶
　　　　大豫舞歌¶
維天之命符運有歸赫赫大晉三后重暉繼明紹世光¶
撫九圍我皇紹期遂在璇璣羣生屬命奄有庻邦慎徽¶
五典𤣥教遐通萬方同軌率土咸雍爰制大豫宣徳舞¶
功醇化既穆王道恊隆仁及草木惠加昆蟲億兆夷人¶
悅仰皇風丕顯大業永世彌崇¶
<pb:KR4h0134_WYG_040-33b>¶
　　　晉凱歌¶
　　　　命將出征歌¶
重華隆帝道戎蠻或不賓徐夷興有周鬼方亦違殷今¶
在聖明世冦虐動四垠豺狼染牙爪羣生號穹旻元帥¶
統方夏出車撫凉秦衆貞必以律臧否實在人威信加¶
殊類疎逖思自親單醪豈有(一作/無)味挾纊感至仁武功¶
尚止戈七徳美安民逺跡由斯舉永世無風塵¶
　　　　勞還師歌¶
<pb:KR4h0134_WYG_040-34a>¶
玁狁背天徳搆亂擾邦畿戎車震朔野羣帥賛皇威將¶
士齊心旅感義忘其私勢積如鞹弩赴節如發機囂聲¶
動山谷金光曜素暉揮㦸(晉書/作戈)陵勁敵武步蹈横屍鯨¶
鯢皆授首北土永清夷昔往冒隆暑今來白雪霏征夫¶
信勤瘁自古詠采薇收榮於舎爵燕喜在凱歸¶
　　　晉白紵舞歌詩¶
輕軀徐起何洋洋高舉兩手白鵠翔宛若龍轉乍低昂¶
凝停善睞容儀光如推若引留且行隨世而變誠無方¶
<pb:KR4h0134_WYG_040-34b>¶
舞以盡神安可忘晉世方昌樂未央質如輕雲色如銀¶
愛之遺誰贈佳人制以為袍餘作巾袍以光軀巾拂塵¶
麗服在御㑹佳賓醪醴盈樽美且淳清歌徐舞降祗神¶
四座歡樂胡可陳¶
　　　其二¶
雙袂齊舉鸞鳯翔羅裙飄颻昭儀光趨步生姿進流芳¶
鳴弦清歌及三陽人生世間如電過樂時每少苦日多¶
幸及良辰耀春華齊倡獻舞趙女歌羲和馳景逝不停¶
<pb:KR4h0134_WYG_040-35a>¶
春露未晞嚴霜零百草凋索花落英蟋蟀吟牖寒蟬鳴¶
百年之命忽若傾早知迅速秉燭行東造扶桑遊紫庭¶
西至崑崙戲曾城¶
　　　其三¶
陽春白日風花香趨步明玉舞瑶璫聲發金石媚笙簧¶
羅袿徐轉紅袖揚清歌流響繞鳯梁如矜若思凝且翔¶
轉眄遺精豔輝光將流將引雙鴈行歡來何晩意何長¶
明君御世永歌昌¶
<pb:KR4h0134_WYG_040-35b>¶
　　　晉杯槃舞歌詩¶
晉世寜四海平普天安樂永大寜四海安天下歡樂治¶
興隆舞杯槃舞杯槃何翩翩舉坐翻覆壽萬年天與日¶
終與一左回右轉不相失筝笛悲酒舞疲心中慷慨可¶
健兒樽酒甘絲竹清願令諸君醉復醒醉復醒時合同¶
四座歡樂皆言工絲竹音可不聽亦舞此槃左右輕自¶
相當合坐歡樂人命長人命長當結友千秋萬嵗皆老¶
壽¶
<pb:KR4h0134_WYG_040-36a>¶
　　　拂舞歌三首¶
　　　　白鳩篇¶
翩翩白鳩載飛載鳴懐我君徳來集君庭白雀呈瑞素¶
羽明鮮翔庭舞翼以應仁乾交交(晉書作/皎皎)鳴鳩或丹或¶
黄樂我君惠振羽來翔東壁餘光魚在江湖惠而不費¶
敬我微軀策我良駟習我驅馳與君周旋樂道亡餘(晉/書)¶
(作㤀/饑)我心虚靜我志霑濡彈琴鼓瑟聊以自娛凌雲登¶
臺浮游太清扳龍附鳯目(晉書作自/宋書作目)望身輕¶
<pb:KR4h0134_WYG_040-36b>¶
　　　　獨漉篇¶
獨漉獨漉(晉書作獨/獨祿祿)水深泥濁泥濁尚可水深殺我雍¶
雍雙鴈遊戲田畔我欲射鴈念子孤散翩翩浮萍得風¶
揺(宋書/作遥)輕我心何合與之同并空牀低帷誰知無人夜¶
衣錦繡誰别偽真刀鳴箾中倚牀無施父寃不報欲活¶
何為猛虎斑斑遊戲山間虎欲齧人不避豪賢¶
　　　　濟濟篇¶
暢飛暢舞(晉書作暢/暢飛舞)氣流芳追念三五大綺黄去失有¶
<pb:KR4h0134_WYG_040-37a>¶
時可行去來同時(晉作去/來時同)此未央時冉冉近桑榆但當¶
飲酒為歡娛衰老逝有何期(晉作何/有期)多憂耿耿内懐思¶
淵池廣(晉作/曠)魚獨希願得黄浦衆所依恩感人世無比¶
悲歌且舞無極已¶
　　詩¶
　　　遊獵篇¶
嵗暮凝霜結堅冰沍幽泉厲風蕩原隰浮雲蔽昊天𤣥¶
雲晻□合素雪紛連翩鷹隼始擊鷙虞人獻時鮮嚴駕¶
<pb:KR4h0134_WYG_040-37b>¶
鳴儔侣攬轡過中田戎車方四牡文軒馭紫燕輿&KR1131;既¶
整飭容服麗且妍武騎列重圍前驅抗脩㫋倐忽似回¶
飈絡繹若浮烟鼔噪山淵動衝塵雲霧連輕矰拂素電¶
纎網䕃長川游魚未暇竄歸鴈不得還(一作/旋)由基控繁¶
弱公差操黄間機發應弦倒一縱連雙肩僵禽正狼藉¶
落羽何翻翻積獲被山阜流血丹中原馳騁未及勌曜¶
靈俄移晷結罝彌藪澤囂聲振四鄙鳥驚觸白刅獸駭¶
掛流矢仰手按遊鴻舉足蹴犀兕茹黄批狡兎青骹撮¶
<pb:KR4h0134_WYG_040-38a>¶
飛雉鵠鷺不盡收鳬鷖安足視日㝠徒御勞賞勤課能¶
否野饗㑹衆賓𤣥酒甘且㫖燔炙播遺芳金觴浮素蟻¶
珍羞墜歸雲纎肴出淥水四氣運不停年時何亹亹人¶
生忽如寄居世遽能幾至人同禍福逹士等生死榮辱¶
渾一門安知惡與美遊放使心狂覆車難再履伯陽為¶
我誡檢跡投清軌¶
　　　遊俠篇¶
翩翩四公子濁世稱賢名龍虎相交争七國並抗衡食¶
<pb:KR4h0134_WYG_040-38b>¶
客三千餘門下多豪英遊說朝夕至辯士自縱横孟嘗¶
東出關濟身由鷄鳴信陵西反魏秦人不窺兵(藝文類/聚作開)¶
(濟/疆)趙勝南詛楚乃與毛遂行黄歇北適秦太子還入荆¶
美哉遊俠士何以尚四卿我則異於是好古師老彭¶
　　　博陵王宫俠曲¶
俠客樂幽險築室窮山隂燎獵野獸稀施網川無禽嵗¶
暮飢寒至慷慨頓足吟窮令壯士激安能懐苦心干將¶
坐自(闕/)繁弱控餘音耕佃窮淵陂種粟著劒鐔收秋狹¶
<pb:KR4h0134_WYG_040-39a>¶
路間一擊重千金棲遲熊羆穴容與虎豹林身在法令¶
外縱逸常不禁¶
　　　其二¶
雄兒任氣俠聲葢少年場借友行報怨殺人租市旁吳¶
刀鳴手中利劒嚴秋霜腰間义素㦸手持白頭鑲騰超¶
如激電迴旋如流光奮擊當手決交屍自縱横寜為殤¶
鬼雄義不入圜墻生從命子遊死聞俠骨香身没心不¶
懲勇氣加四方¶
<pb:KR4h0134_WYG_040-39b>¶
　　　門有車馬客行¶
門有車馬客問君何鄉士捷步往相訊果是舊鄰里語¶
昔有故悲論今無新喜清晨相訪慰日暮不能巳詞端¶
競未究忽唱分途始前悲尚未弭後憂方復起¶
　　　輕薄篇¶
末世多輕薄驕代(一作/或)好浮華志意既(一作/能)放逸貲財¶
亦豐奢被服極纎麗肴膳盡柔嘉童僕餘粱肉婢妾蹈綾¶
羅文軒樹羽葢乘馬鳴玉珂横簮刻玳瑁長鞭錯象牙¶
<pb:KR4h0134_WYG_040-40a>¶
足下金鑮履手中雙莫耶賓從煥絡繹侍御何芬葩朝¶
與金張期暮宿許史家甲第面長街朱門赫嵳峩蒼梧¶
竹葉清宜城九醖醝浮醪隨觴轉素蟻自跳波美女興¶
齊趙妍唱出西巴一顧城國傾千金寜(樂府/作不)足多北里¶
獻竒舞大陵奏名歌新聲踰激楚妙伎絶陽阿元鶴降¶
浮雲鱏魚躍中河墨翟且停車展季猶咨嗟淳于前行¶
酒雍門坐相和孟公結重關賓客不得蹉三雅來何遲¶
耳熱眼中花盤案互交錯坐席咸諠譁簮珥咸墮落冠¶
<pb:KR4h0134_WYG_040-40b>¶
冕皆傾邪酣飲終日夜明燈繼朝霞絶纓尚不尤安能¶
復顧他留連彌信宿此歡難可過人生若浮寄年時忽¶
蹉跎促促朝露期榮樂遽幾何念此腸中悲涕下自滂¶
沱但畏執法吏禮防且切磋¶
　　　壯士篇¶
天地相震蕩回薄不知(一作/可)窮人物禀常格有始必有¶
終年時俛仰過功名宜速崇壯士懐憤激安能守虚沖¶
乘我大宛馬撫我繁弱弓長劒横九野高冠拂𤣥穹慷¶
<pb:KR4h0134_WYG_040-41a>¶
慨成素霓嘯吒起清風震響駭八荒奮威耀四戎濯鱗¶
滄海畔馳騁大漠中獨步聖明世四海稱英雄¶
　　　蕭史曲¶
蕭史愛長(一作/少)年嬴女吝童顔火粒願排棄霞霧好登¶
攀龍飛逸(一作/竟)天路鳯起出秦關身去長不返簫聲時¶
往還¶
　　　祖道征西應詔詩¶
赫赫大晉奄有萬方陶以仁化曜以天光貳跡陜西實¶
<pb:KR4h0134_WYG_040-41b>¶
在我王内飪玉鉉外惟鷹揚四牡揚鑣𤣥輅振綏庻寮¶
羣后餞飲洛湄感離歎悽慕徳遲遲¶
　　　祖道趙王應詔詩¶
崇選穆穆利建明徳(一作/明明)於顯穆親時惟我王禀姿自¶
然金質玉相光宅舊趙作鎮冀方休寵曲錫備物煥彰¶
發軔上京出自天邑百寮餞行縉紳具集軒冕峩峩冠¶
葢習習戀徳惟懐永歎弗及¶
　　　太康六年三月三日後園㑹詩¶
<pb:KR4h0134_WYG_040-42a>¶
暮春元日陽氣清明祁祁甘雨膏澤流盈習習祥風啓¶
滯導生禽鳥翔逸(一作/逸豫)卉木(一作/桑麻)滋榮纎條被綠翠華¶
含英¶
　　　其二¶
於皇我后欽若昊乾順時省物言觀中園讌及羣辟乃¶
命乃延(一作/初筵)合樂華池祓濯清川汎彼(一作/汎汎)龍舟泝游¶
洪源(藝文作泝/渚游源)¶
　　　其三¶
<pb:KR4h0134_WYG_040-42b>¶
朱幕雲覆列坐文茵羽觴波騰品物備珍管絃繁㑹變¶
用奏新穆穆我皇臨下渥仁訓以慈惠詢納廣神好樂¶
無荒化逹無垠¶
　　　其四¶
咨予微臣荷寵明時忝恩於外攸攸三期犬馬惟慕天¶
實為之靈啓其願邀願在兹於以表情爰著斯詩¶
　　　上巳篇¶
仁風導和氣句芒御昊春姑洗應時月元已啓良辰宻¶
<pb:KR4h0134_WYG_040-43a>¶
雲䕃朝日零雨灑微塵飛軒遊九野置酒㑹衆賓臨川¶
懸廣幕夾水布長茵徘徊存往古慷慨慕先真朋從自¶
逺至童冠八九人追好舞雩庭擬跡洙泗濱伶人理新¶
樂膳夫然時珍八音硼磕奏肴俎從横陳妙舞起齊趙¶
悲歌出三秦春醴踰九醖冬清過十旬盛時不努力嵗¶
暮將何因勉哉衆君子茂徳景日新高飛舞鳯翼輕舉¶
攀龍鱗¶
　　　勵志詩¶
<pb:KR4h0134_WYG_040-43b>¶
大儀斡(鳥括/反)運天迴地游四氣鱗次寒暑環周星火既¶
夕忽焉素秋涼風振落熠燿宵流¶
　　　其二¶
吉士思秋實感物化日與月與(平/聲)荏苒代謝逝者如斯¶
曽無日夜嗟爾庻士胡寜自舎¶
　　　其三¶
仁道不遐徳輶如羽求焉斯至衆鮮克舉大猷𤣥漠將¶
抽厥緒先民有作貽我高矩¶
<pb:KR4h0134_WYG_040-44a>¶
　　　其四¶
雖有淑姿放心縱逸出般於游居多暇日如彼梓材弗¶
勤丹漆雖勞樸斵終負素質¶
　　　其五¶
養由矯矢獸號於林蒲盧縈繳神感飛禽末伎之妙動¶
物應心研精躭道安有幽深¶
　　　其六¶
安心恬蕩棲志浮雲體之以質彪之以文如彼南畝力¶
<pb:KR4h0134_WYG_040-44b>¶
耒既勤藨蔉致功必有豐殷¶
　　　其七¶
水積成川載瀾載清土積成山歊蒸鬰㝠山不讓塵川¶
不辭盈勉爾(一作/志)含𢎞以隆徳聲¶
　　　其八¶
高以下基洪由纎起川廣自源成人在始累微以著乃¶
物之理纆牽之長實累千里¶
　　　其九¶
<pb:KR4h0134_WYG_040-45a>¶
復禮終朝天下歸仁若金受礪若泥在鈞進徳修業輝¶
光日新隰朋仰慕予亦何人¶
　　　答何劭¶
吏道何其迫窘然坐自拘纓緌為徽纆文憲焉可踰恬¶
曠苦不足煩促每有餘良朋貽新詩示我以游娛穆如¶
灑清風煥若春華敷自昔同寮寀於今比園廬衰疾近¶
辱殆庻幾並懸輿散髪重隂下抱杖臨清渠屬耳聽鸎¶
鳴流目翫鯈魚從容養餘日取樂於桑榆¶
<pb:KR4h0134_WYG_040-45b>¶
　　　其二¶
洪鈞陶萬類大塊稟羣生明闇信異姿静躁亦殊形自¶
予及有識志不在功名虚恬竊所好文學少所經忝荷¶
既過任白日巳西傾道長苦智短責重困才輕周任有¶
遺規其言明且清負乘為我戒夕惕坐自驚是用感嘉¶
貺寫心出中誠發篇雖温麗無乃違其情¶
　　　其三¶
駕言歸外庭放志永棲遲相伴步園疇春草鬰鬰滋榮¶
<pb:KR4h0134_WYG_040-46a>¶
觀雖盈目親友莫與偕悟物増隆思結戀慕同儕援翰¶
屬新詩永歎有餘懐¶
　　　情詩¶
清風動簾帷晨月照(五臣/作燭)幽房佳人處遐逺蘭室無容¶
光襟懐擁虚景輕衾覆空牀居歡惜夜促在戚怨宵長¶
拊(五臣/作撫)枕獨嘯歎感慨心内傷¶
　　　其二¶
游目四野外逍遥獨延佇蘭蕙緣清渠繁華䕃綠渚佳¶
<pb:KR4h0134_WYG_040-46b>¶
人不在兹取此欲誰與巢居知風寒穴處識隂雨不曽¶
逺别離安知慕儔侣¶
　　　其三¶
北方有佳人端坐鼓鳴琴終晨撫管絃日夕不成音憂¶
來結不解我思存所欽君子尋時役幽妾懐苦心初為¶
三載别於今乆滯淫昔耶生戸牖庭内自成隂翔鳥鳴¶
翠偶草蟲相和吟心悲易感激俛仰淚流衿願託晨風¶
翼束帶侍衣衾¶
<pb:KR4h0134_WYG_040-47a>¶
　　　其四¶
明月曜清景曨光照𤣥墀幽人守静夜迴身入空帷束¶
帶俟將朝廓落晨星稀寐假交情爽覿我佳人姿巧笑¶
媚懽(一作/讙)靨聨娟眸與眉寤言増長歎悽然心獨悲¶
　　　其五¶
君居北海陽妾在江南隂懸邈極脩途(一作脩/途逺)山川阻¶
且深承懽注隆愛結分投所欽銜恩(一作/思)篤守義萬里¶
託微心¶
<pb:KR4h0134_WYG_040-47b>¶
　　　感婚詩¶
駕言遊東邑東邑紛穰穰婚姻及良時嫁娶避當梁窈¶
窕出閨女嬿婉姬與姜素顔發紅華美目流清揚韡煒¶
衆親盛於我猶若常譬彼暮春草榮華不再陽¶
　　　雜詩¶
晷度隨天運四時互相承東壁正昏中涸隂寒節升繁¶
霜降當夕悲風中夜興朱火青無光蘭膏坐自凝重衾¶
無暖氣挾纊如懐冰伏枕終遥夕寤言莫予應永思慮¶
<pb:KR4h0134_WYG_040-48a>¶
崇替慨然獨拊膺¶
　　　其二¶
逍遥游春空(一作/宫)容與渌池阿白蘋開素葉朱草茂丹¶
華微風揺茝若増波動芰荷榮彩曜中林流馨入綺羅¶
王孫遊不歸脩路邈以遐誰與翫遺芳佇立獨咨嗟¶
　　　其三¶
荏苒日月運寒暑忽流易同好逝不存迢迢逺離析房¶
櫳自來風户庭無行迹蒹葭生牀下蛛蝥網四壁懐思¶
<pb:KR4h0134_WYG_040-48b>¶
豈不隆感物重鬰積遊鴈比翼翔歸鴻知接翮來哉彼¶
君子無愁徒自隔¶
　　　擬古¶
松生壠坂上百尺下無枝東南望河尾西北隱崑崖剛¶
風振山籟朋鳥夜驚離悲涼貫年節葱翠恒若斯安得¶
草木心不怨寒暑移¶
　　　遊仙詩¶
雲霓垂藻旒羽袿揚輕裾飄登青雲間論道神皇廬蕭¶
<pb:KR4h0134_WYG_040-49a>¶
史登鳯音王后吹鳴竽守精味𤣥妙逍遥無為墟¶
　　　其二¶
玉佩連浮星輕冠結朝霞列坐王母堂艶體飡瑶華湘¶
妃詠涉江漢女奏陽阿¶
　　　其三¶
乘雲去中夏隨風濟江湘亹亹陟高陵遂升玉巒陽雲¶
娥薦瓊石神妃侍衣裳¶
　　　贈摯仲洽詩¶
<pb:KR4h0134_WYG_040-49b>¶
君子有逸志棲遲於一丘仰䕃高林茂俯臨渌水流恬¶
淡養𤣥虚沈精研聖猷¶
　　　招隱¶
隱士託山林遁世以保真連惠亮未遇雄才屈不伸¶
　　　其二¶
棲遲四野外陸沈背當時循名掩不著藏器待無期羲¶
和䇿六龍弭節越崦嵫盛年俛仰過忽若振輕絲¶
　　　荷詩¶
<pb:KR4h0134_WYG_040-50a>¶
荷生綠泉中碧葉齊如規迴蕩流霧珠暎水逐條垂照¶
灼此金塘藻曜君王池不愁世嘗絶但畏盛明移¶
　　　橘詩¶
橘生湘水側菲陋人莫傳逢君金華宴得在玉几前¶
　¶
　¶
　¶
　¶
<pb:KR4h0134_WYG_040-50b>¶
　¶
　¶
　¶
　¶
　¶
　¶
　¶
　漢魏六朝百三家集巻四十¶
