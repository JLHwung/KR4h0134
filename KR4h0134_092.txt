# -*- mode: mandoku-view; -*-
#+TITLE: 漢魏六朝百三家集
#+DATE: 2015-08-25 00:40:02.603673
#+PROPERTY: ID KR4h0134
#+PROPERTY: BASEEDITION WYG    
#+PROPERTY: JUAN 卷九十二
<pb:KR4h0134_WYG_092-1a>¶
欽定四庫全書¶
　漢魏六朝百三家集巻九十二¶
　　王僧孺集題詞¶
　　　南史言王僧孺中年遭躓有桑濮之疑而梁書¶
　　　顧稱南康王典籖湯道愍怨僧孺裁抑彼寵遂¶
　　　行謗訟余以其生平攷之出守南海不取越裝¶
　　　入參大選杜絶請謁節槩若此豈不堪託色者¶
　　　哉南史言非也致書何炯自明已意憂患之餘¶
<pb:KR4h0134_WYG_092-1b>¶
　　　文辭危惻子長流連於少卿文通呌號於建平¶
　　　有同情乎僧孺書藏異本富埒沈任文用新事¶
　　　人多未見今集中諸篇杼軸雲霞激越鐘管新¶
　　　聲代變於此稱極文人不博不能致竒碩學之¶
　　　効其班班者訪砭石譔譜事特豹半耳江侍中¶
　　　少孤貧采薪而得貂蟬竟成休徵王中丞幼避¶
　　　鹵簿墮溝後乃鳴騶清道二事相類虎鼠湏㬰¶
　　　誠達觀者可付之東暾西&KR1628;秉電畫水乎¶
<pb:KR4h0134_WYG_092-2a>¶
　目録¶
　　賦¶
　　　賦體¶
　　表¶
　　　吏部郎表¶
　　　為臨川王讓太尉表¶
　　　為南平王讓儀同表¶
　　　為韋雍州致仕表¶
<pb:KR4h0134_WYG_092-2b>¶
　　　為南平王妃拜改封¶
　　　謝厯表¶
　　牋¶
　　　逮詣南司辭府牋¶
　　啟¶
　　　謝除吏部郎啟¶
　　　謝賜于陁利國所獻檳榔啟¶
　　　謝齊竟陵王使撰衆書啟¶
<pb:KR4h0134_WYG_092-3a>¶
　　　為蕭監利求入學啟¶
　　　答釋法雲啟¶
　　教¶
　　　南海郡求士教¶
　　書¶
　　　與何烱書¶
　　　答江琰書¶
　　　與陳居士書¶
<pb:KR4h0134_WYG_092-3b>¶
　　序¶
　　　詹事徐府君集序¶
　　　臨海伏府君集序¶
　　碑¶
　　　中寺碑¶
　　　栖𤣥寺雲法師碑¶
　　墓誌銘¶
　　　豫州墓誌銘¶
<pb:KR4h0134_WYG_092-4a>¶
　　傳¶
　　　太常敬子任府君傳¶
　　誄¶
　　　從子永寧令誄¶
　　祭文¶
　　　祭禹廟文¶
　　佛事文¶
　　　禮佛唱導發願文¶
<pb:KR4h0134_WYG_092-4b>¶
　　　懴悔禮佛文¶
　　　初夜文¶
　　樂府¶
　　　朱鷺¶
　　　鼓瑟曲有所思¶
　　　白馬篇¶
　　　古意¶
　　　登髙臺¶
<pb:KR4h0134_WYG_092-5a>¶
　　　湘夫人¶
　　詩¶
　　　侍宴¶
　　　又¶
　　　落日登髙¶
　　　中川長望¶
　　　贈顧倉曹¶
　　　秋日愁居答孔主簿¶
<pb:KR4h0134_WYG_092-5b>¶
　　　至牛渚憶魏少英¶
　　　寄何記室¶
　　　忽不任愁聊示固逺¶
　　　為何庫部舊姬擬蘼蕪之句¶
　　　何生姬人有怨¶
　　　為人傷近而不見¶
　　　月夜詠陳南康新有所納¶
　　　詠擣衣¶
<pb:KR4h0134_WYG_092-6a>¶
　　　與司馬治書同聞隣婦夜織¶
　　　為人述夢¶
　　　侍宴景陽樓¶
　　　春日寄鄉友¶
　　　夜愁示諸賓¶
　　　送殷何兩記室¶
　　　春閨怨¶
　　　秋閨怨¶
<pb:KR4h0134_WYG_092-6b>¶
　　　詠寵姬¶
　　　在王晉安酒席數韻¶
　　　為人寵姬有怨¶
　　　為姬人自傷¶
　　　為人有贈¶
　　　見貴者初迎盛姬聊為之詠¶
　　　傷乞人¶
　　　春思絶句¶
<pb:KR4h0134_WYG_092-7a>¶
　　　為徐僕射妓作¶
　¶
　¶
　¶
　¶
　¶
　¶
　¶
<pb:KR4h0134_WYG_092-7b>¶
　¶
　¶
　¶
　¶
　¶
　¶
　¶
　漢魏六朝百三家集巻九十二目録¶
<pb:KR4h0134_WYG_092-8a>¶
欽定四庫全書¶
　漢魏六朝百三家集巻九十二¶
　　　　　　　　　　　　　明　張溥　輯¶
　王僧孺集¶
　　賦¶
　　　賦體¶
雜㳫兮翠旌容與兮龍駕新桐兮始華孔雀兮初化思¶
治兮終朝求人兮仄夜竟大徳之未酬何飛光之徒舍¶
<pb:KR4h0134_WYG_092-8b>¶
　　表¶
　　　吏部郎表¶
臣生輕飛籜品細疏壤寂寞州閭取淪窐竇不自求於¶
善管寧許人以能官從班隨牒自安疎逺豈望翰飛終¶
知跡滯一逢浸漉幾聞昭晉假拙為心變竒成偶寧為¶
天覆地長復與雨露相滋秋成春發必如暄寒無爽自¶
變泥塗多超嵩鄧屢考固其比越在累誠於可聞方愧¶
朱紫永懵鈞衡固惟許李終非王畢取其清尚同所經¶
<pb:KR4h0134_WYG_092-9a>¶
企求之碎宻寧可庶幾¶
　　　為臨川王讓太尉表¶
臣聞一匹以長望千里而成累空輪易聘觸三尺而不¶
豋茍曰違方難用適逺安車駟馬望髙闕而朝至繡服¶
緹麾&KR0008;康衢而暮返行瞻畵虎居對蒼龍陛下海涵春¶
育日鏡雲伸追大道之無私惜㣲臣之宜極¶
　　　為南平王讓儀同表¶
臣聞石瓠難剖用謝缾罍瘣木云疵事乖丹艧逢聖徼¶
<pb:KR4h0134_WYG_092-9b>¶
天一朝賞至非能聲均呉楚譽埒梁陳故以神夢紫霄¶
心飛丹掖品同儀比愧眩莫殊¶
　　　為韋雍州致仕表¶
一旦攀附遂無涯限排雲矯漢飛捧待翼陸離蟬組照¶
灼旛旗受脤推轂執珪奉酎變狹室於髙門改小冠於¶
侯服况復還周紐其六印歸齊列其五鼎常懼輪輕載¶
積基薄墉髙噐覆巵傾人指鬼瞰老與年并疾隨衰及¶
途遥齒截漏迫鐘鳴髙舂之景一斜不周之風忽至菌¶
<pb:KR4h0134_WYG_092-10a>¶
蟪夕隂倐駛無幾堇蕣朝采飄零已及仰朱闕而掩涕¶
俯濛谷而自悲豈復式瞻拱黙仰接鐘鼓儻帷葢未親¶
東岳稍駐擊壤鼓腹其賜猶多¶
　　　為南平王妃拜改封表¶
拜妾為南平王妃奉命震慙有灼丹寸妾瞻絲望帨且¶
或多慙鏡史觀圖是焉知愧以兹𦕈薄有儷蕃儀紃組¶
不聞饘&KR0755;葢闕不悟𤣥造曲被徽渥愈臻改服遞名事¶
華品貴恩深外邸榮照下庭豈期輶弱所能勝荷¶
<pb:KR4h0134_WYG_092-10b>¶
　　　謝厯表¶
竊以龍馭不爽靡見侵薄鳯職是司曾無昃朓璧聨珠¶
燦輪映階平義實明時事惟均政固以先天候其餘始¶
執杓驗其平分九瀛仰化萬㝢依朔¶
　　牋¶
　　　逮詣南司辭府牋¶
下官不能避溺山隅而正冠李下既貽疵辱方致徽繩¶
解籙收簮且歸初服竊以董生偉噐止相驕王賈子上¶
<pb:KR4h0134_WYG_092-11a>¶
才爰傅卑主下官生年有值謬仰清塵假翼西雍竊步¶
東閣多慙袨服取亂長裾髙榻相望直居坐右長階如¶
畫獨在僚端備其從容之詞假以寛和之色恩禮逺過¶
申白榮望多厠應徐厚徳難逄小人易説方謂離腸隕¶
首不足以報一言露膽披誠何能以酬屢顧寧謂罻羅¶
裁舉㣲禽先落閶闔始吹細草仍墜一辭九畹方去五¶
雲縱天網是漏聖恩可恃亦復孰寄心骸何施眉目方¶
當横潭亂海就魚鼈而為羣披榛捫樹從虺虵而相伍¶
<pb:KR4h0134_WYG_092-11b>¶
豈復仰聽金聲式瞻玉色顧步髙軒悲如霰委踟蹰下¶
席淚若綆縻¶
　　啟¶
　　　謝除吏部郎啟¶
自一遇休明多逄渥澤出斯溝壤置之霄漢清塗華轍¶
叨厠累仍顯職名階俄來倐至而智効必其無取尤怠¶
忽焉已彰不意涵養更滋霶霈愈此始職樞華紛體恒¶
選知非腆族必待俊民何言賤劣所或叨假循涯測限¶
<pb:KR4h0134_WYG_092-12a>¶
生所不勝瞻恩奉徳死何能報¶
　　　謝賜于陁利國所獻㯽榔啟¶
竊以文軌一覃充仞斯及入侍請朔航海梯山獻琛奉¶
貢充庖盈府故其取題任賦多述俞書萍實非甘荔葩¶
慙美¶
　　　謝齊竟陵王使撰衆書啟¶
伏惟殿下銅爵始成早摛從后之句柏梁初搆首屬驂¶
駕之辭楚史所受曾不云述沛獻斯陳良未足採徒以¶
<pb:KR4h0134_WYG_092-12b>¶
願托後車以望西園之客攝齊下坐有糅南皮之游謬¶
服同於魯儒竊吹等乎齊樂¶
　　　為蕭監利求入學啟¶
竊以矯首伺飛不如脩弋踠足念逺莫若驅鑣故樸斲¶
成於丹雘篠簜資於栝羽敢因莩末有志庠均為山資¶
於一簣學海漸其㣲流¶
　　　答釋法雲啟¶
辱告惠示并主上所答羣臣仰諮神㓕論伏覽循環載¶
<pb:KR4h0134_WYG_092-13a>¶
深鑽奉發䝉袪蔽朗若披雲竊以事藴難形非聖莫闡¶
理寂區位在愚成惑若非神超繫表思越機前豈能燭¶
此㣲言若開金石洞兹玅境曾靡榛蹊喻之以必薦示¶
之以如在使夫持論者不終泥於遥轍專謬者無永沈¶
於惑海預奉淵謩孰不懽肅裁此酬白不申擊舞王僧¶
孺呈¶
　　教¶
　　　南海郡求士教¶
<pb:KR4h0134_WYG_092-13b>¶
文舉下車寤夢於根矩長孫入境明發於龍丘此境三¶
閩奥壤百越舊都漢開呉别分星畫部風序泱泱衣簮¶
斯盛其川岳所産豈直明珠大貝桂蠧翠羽而巳哉孝¶
實人經則有羅威唐頌學惟業本又聞陳元士爕至於¶
髙尚獨徃相望於&KR1778;巗懐仁抱義繼蹤於前史¶
　　書¶
　　　與何烱書¶
近别之後将隔暄寒思子為勞未能忘弭昔季叟入秦¶
<pb:KR4h0134_WYG_092-14a>¶
梁生適越猶懐悵恨且或吟謡况岐路之日将離嚴網¶
辭無可憐罪有不測葢畫地刻木昔人所惡叢棘既累¶
於何可聞所以握手戀戀離别珍重弟愛同鄒季滛滛¶
承睫吾猶復抗手分背羞學婦人素鍾肇節金飈戒序¶
起居無恙動静履宜子雲筆札元瑜書記信用既然可¶
樂為甚且使目明能祛首疾甚善甚善吾無昔人之才¶
而有其病癲眩屢動消渴頻增委化任期故不復呼醫¶
飲藥但恨一旦離大辱蹈明科去皎皎而非自汙抱欝¶
<pb:KR4h0134_WYG_092-14b>¶
結而無誰告丁年蓄積與此銷亡徒竊髙價厚名横叨¶
公噐人爵智能無所報筋力未之酬所以悲至撫膺泣¶
盡而繼之以血顧惟不肖文質無所底葢困於衣食迫¶
於饑寒依隱易農所志不過鍾庾乆為尺板斗食之吏¶
以從皂衣黒綬之役非有竒才絶學雄略髙謨吐一言¶
可以匡俗振民動一議可以固邦興國全璧歸趙飛矢¶
救燕偃息藩魏甘卧安郢腦日逐髓月支擁十萬而横¶
行提五千而深入将使執圭裂壤功勒景鐘錦繡為衣¶
<pb:KR4h0134_WYG_092-15a>¶
朱丹被轂斯大丈夫之志非吾曹之所能及巳直以章¶
句小才蟲篆末藝含吐緗縹之上翩躚罇爼之側委曲¶
同之鍼縷繁碎譬之米鹽孰致顯榮何能至到加性疎¶
澁拙於進取未嘗去來許史遨遊梁竇俛首脅肩先意¶
承㫖是以三葉靡遘不與運并十年未徙孰非能薄及¶
除舊布新清晷方旦抱樂銜圖訟謳有主而猶限一吏¶
於岑石隔千里於泉亭不得奉板中涓預衣裳之㑹提¶
戈後勁厠龍豹之謀及其投劾歸來恩均舊𨽻升文石¶
<pb:KR4h0134_WYG_092-15b>¶
豋玉陛一見而降顔色再覩而接話言非藉左右之容¶
無勞羣公之助又非同席共研之夙逄笥餌巵酒之早¶
識一旦陪武帳仰文陛備&KR0360;佚之柱下充嚴朱之席上¶
入班九棘出專千里據操撮之雄官參人倫之顯職雖¶
古之爵人不次取士無名未有躡景追風奔驟之若此¶
者也葢基薄牆髙塗遥力躓傾蹷必然顛匐可俟竟以¶
福過災生人指鬼瞰将均宥噐有驗傾巵是以不能早¶
從曲影遂乃取疑邪徑故司𨽻懔懔思得應弦譬縣厨¶
<pb:KR4h0134_WYG_092-16a>¶
之獸如離繳之鳥将充庖鼎以餌鷹鸇雖事異鑽皮文¶
非刺骨猶復因兹舌杪成此筆端上可以投畀北方次¶
可以論輸左校變為丹赭充彼舂薪幸聖主留善貸之¶
徳紆好生之施解網祝禽下車泣罪愍兹恚詬憐其觳¶
&KR1100;加肉朽胔布葉枯株輟薪止火得不銷爛所謂還魂¶
斗極追氣泰山止復除名為民幅巾家巷此五十年之¶
後人君之賜焉木石感隂陽犬馬識厚薄員首方足孰¶
不戴天而竊自有悲者葢士無賢不肖在朝見嫉女無¶
<pb:KR4h0134_WYG_092-16b>¶
美惡入宫見妬家貧無苞苴可以事朋類惡其鄉原耻¶
彼戚施何以從人何以狥物外無奔走之友内乏强近¶
之親是以構市之徒隨相媒蘖及一朝捐棄以快怨者¶
之心呼悲可矣葢先貴後賤古富今貧季倫所以發此¶
哀音雍門所以和其悲曲又迫以嚴秋殺氣具物多悲¶
長夜展轉百憂俱至况復霜銷草色風揺樹影寒蟲夕¶
呌合輕重而同悲秋葉晩傷雜黄紫而俱墜蜘蛛絡幕¶
熠燿争飛故無車轍馬聲何聞鳴雞吠犬俛眉事妻子¶
<pb:KR4h0134_WYG_092-17a>¶
舉手謝賔遊方與飛走為隣永用蓬蒿自沒愾其長息¶
忽不覺生之為重素無一㕓之田而有數口之累豈曰¶
匏而不食方當長為傭保糊口寄身溘死溝渠以實螻¶
蟻悲夫豈復得與二三士友抱接膝之歡履足差肩摛¶
綺縠之清文談希㣲之道徳唯呉馮之遇夏馥范彧之¶
值孔嵩愍其留賃憐此行乞耳儻不以垢累時存寸札¶
則雖先犬馬猶松喬焉去矣何生髙樹芳烈裁書代面¶
筆涙俱下¶
<pb:KR4h0134_WYG_092-17b>¶
　　　答江琰書¶
猥惠嘉音用蠲疾首發函伸紙朗若披雲等嶰谷之清¶
音比洞庭之髙曲辭則美矣而擬其非倫譬享海鳥以¶
醇醪嘉膳栖林狖以崇楹曾拱茍非其實立有驚怖况¶
復以一離訴棄賔實漼然豈復能使一笥可輕八厨斯¶
引且豋清漢乍棄黄汙望影析支争塗再楫其或蹲林¶
卧石籍卉班荆不過田畯野老漁父樵客酌醴焚枯嗚¶
嗚相勞&KR0245;藜含糗果然滿腹寧有幡旗貴客車馬大賔¶
<pb:KR4h0134_WYG_092-18a>¶
獻書盡先賢之徳作頌罄前皇之美豈不俯拾青紫坐¶
享大夫况復詠髙梧而賦脩竹背清淮而遊長苑留東¶
閤以從容豋石室而髙視豈與夫身沒名隕同年而共¶
毁譽哉¶
　　　與陳居士書¶
雲波遥夐燕越數千行雲欝術征禽難使用隔巾車未¶
能搦札引領南望悵矣心飛幸因劣薄懐章貴壤依然¶
谷口覺子真之咫尺静睇巖灘信子陵之非逺巳入虚¶
<pb:KR4h0134_WYG_092-18b>¶
白之室用披蓬蒿之徑稟紛綸之髙論承希㣲之妙㫖¶
虚徃實歸用祛塵惑¶
　　序¶
　　　詹事徐府君集序¶
君稟靈川岳懸精辰象早照珪璋夙表岐嶷孝睦天稟¶
友愛㝠深故以事顯家庭聲著同族年十八見召為國¶
子生曳裾持巻實華庠璧有均閉户靡因餘竈每攝齊¶
函丈左右屬目蓄以鄰幾之性加以入神之資聞一知¶
<pb:KR4h0134_WYG_092-19a>¶
二師逸功倍遊魏闕而不殊江海入朝廷而靡異山林¶
未嘗投刺權門驅車戚里遨遊梁董去來賈郭時春秋¶
猶少人爵未崇而清風嘉譽震灼朝野非直俯致貴仕¶
故可坐享通侯而緤馬懸車閉門髙枕耻為詭遇試此¶
行藏及皇運聿興重氛載廓君藏噐待時合猶符契陵¶
扶揺而髙騖排閶闔而容與故位隨徳顯任與事隆重¶
以姿儀端潤趨眄淹華寳佩嗚風豐貂映日從容帷扆¶
綽有餘輝自綢繆軒陛十有餘載温樹靡答露事不詶¶
<pb:KR4h0134_WYG_092-19b>¶
省中之言無漏席下之迹不疑故以主聖臣賢應同&KR3671;¶
璽以石投水如鱗縱壑行稱表綴言成模楷猶復忘彼¶
豐愉安兹素薄衣同屢補食等三杯車服不事鮮明室¶
宇畏其雕奐九徳無遺百行備舉至於專心六典精賾¶
必深汎遊羣籍菁華無棄搦札含毫必𢎞靡麗摛綺縠¶
之思鬰風霞之情質不傷文麗而有體¶
　　　臨海伏府君集序¶
袁粲領袖一時儀形物右聲逾裴樂譽出王劉士有懐¶
<pb:KR4h0134_WYG_092-20a>¶
道藴義望塵而趨者或三年而未識乍四旬而一見與¶
君道合神遇投分披衿敷文研理匪晨伊暮至於神經¶
怪牒緑笥丹筒金版玉箱錦文緹帙並藏諸靈府秘在¶
瑶臺而君莫不徧探㝠賾具閲局檢常以前賢徃學亟¶
與聖違賈馬盧鄭非無紕越荀郭何王彌多蹐謬二義¶
可辨未值髙卿之疑九事非難不逢平叔之問其詩賦¶
銘誄所作猶多¶
　　碑¶
<pb:KR4h0134_WYG_092-20b>¶
　　　中寺碑¶
夫玉律追天故躔次之期不變緹室候景則發歛之氣¶
㒺踰是以忘言種覺絶累於後心寄像聲形啟機於前¶
教兼真假之雙燭均空有而兩忘藴三明而過十地圓¶
萬行而包四等道周百億化起大千奨𨗳羣有滋濡萬¶
類是用發廣大心吐㣲妙理将同商主取喻醫王開方¶
便門示真實相固以濯之慈水銷以慧刀永言六趣用¶
均一子中寺者晉太元五年㑹稽王司馬道子之所立¶
<pb:KR4h0134_WYG_092-21a>¶
也斜出旗亭事非湫隘傍超璧水望異狹斜天監十五¶
年上坐僧慈等更揆日禘架赫然霞立信以填金可埒¶
引繩斯擬寫妙金樓模麗瓊閣岧嶤偃蹇故三休而可¶
至&KR0772;窱周流方中宿而斯盡萬楹百拱合㳫相持繡棁¶
玉題分光争映燭龍夭矯将舉復還威鳯鏗鏘如鳴更¶
戢旁攀鏤檻斜豋鈿砌煜爚金鋪玲瓏綺欂無風自響¶
不沸而净耽耽肅肅信息心之勝地穆穆愔愔固忘想¶
之嘉所銘曰¶
<pb:KR4h0134_WYG_092-21b>¶
𤣥黄雖弭權輿未測生㓕相輪成壊不極篋虵争赴藤¶
䑕無息情塵莫捨心火方赫是用三明實開五力湛寂¶
無方示現多所踟蹰吉樹殷勤禪渚斯道誰匡蒸哉我¶
王施踰寳鉢供等檀牀蕭宫改構梵宇方壮階飛瑞采¶
地起泥香日流閃爍風度清鏘道踰厥極固與天長¶
　　　栖𤣥寺雲法師碑¶
𣺌𣺌大家茫茫真樸多淪愛有莫辯塵測猗歟息心言¶
髙理邈居之匪絢得之靡學刻情幾種厲想𤣥覺且説¶
<pb:KR4h0134_WYG_092-22a>¶
且定以披以握來遵北渚至依西岳西岳峩峩北渚廻¶
波庭棲弱羽簷挂輕蘿甘麤衣惡棄厚安薄㓕意囂湫¶
寄心寥廓¶
　　墓誌銘¶
　　　豫州墓誌銘¶
自姬發系因魏傳緒留路在趙名賢世襲相秦将漢英¶
雄係踵忘寵辱無愠喜靡矜夸慎嗜欲其行軍用武動¶
合竒正乃治邊御衆威裕兼行常懍懍然以中原為巳¶
<pb:KR4h0134_WYG_092-22b>¶
任或欲十萬而横行乍思五千而深入尅反舊京飲馬¶
函渭然後髙卧閒帷晤言空谷思魯連之辭賞慕田疇¶
之髙蹈而火傳川逝長途巳迫雖景鐘良史有功必書¶
刻板鏤石宜兼不朽銘曰¶
髙勲藹藹長旌髙斾入作爪牙出司襟帯民謡不息王¶
言有㑹功為上等政稱九最日隆寵秩方豋逺大義轡¶
難留濛水易收祕丘𤣥户杳杳悠悠¶
　　傳¶
<pb:KR4h0134_WYG_092-23a>¶
　　　太常敬子任府君傳¶
耻一物之不知惜寸隂之徒靡下帷閉户投斧懸梁雖¶
𤣥晏書滛文勝經溢康成之忽忘所徃公叔之顛墜硎¶
岸無以異也若夫天才卓爾動稱絶妙辭賦極其精深¶
筆記尤盡典實若聞金石似注河海少孺速而未工長¶
卿工而未速孟堅辭不逮理平子意不及文孔璋傷於¶
健仲宣病於弱其有集論借書窮文質之敏駐馬停信¶
極亹亹之功莫尚於斯焉君職等曹張聲髙左陸時乃¶
<pb:KR4h0134_WYG_092-23b>¶
髙闢雪宫廣開雲殿秋忩春户冬燠夏清九醖斯浮百¶
羞並薦雲銷月朗聿兹遊客朋來旅見辭人才子辯圃¶
學林莫不含毫咀思争髙競敏乃整袂端襟翰飛紙落¶
豪人貴仕先逹後進莫不心服貎慚神氣将殫顧余不¶
敏厠夫君子之末可稱㝠契是為神交二三君子唯以¶
從游日暮亭號昭仁庶子雲咫尺康成斯在借此嘉言¶
将無絶乎千載¶
　　誄¶
<pb:KR4h0134_WYG_092-24a>¶
　　　從子永寧令誄¶
余之從子謙字㓜光以昭陽紀嵗蕤賔旅月啟足閩喁¶
瞑目泉岫是殱才子實䘮俊民若其孝親睦友故非天¶
墮地出異才絶學如有鬼告神授玉懐瑕而可指桂含¶
蠧其取傷孰與九徳彰於造次百行動為表徴(一作/綴)吐¶
論含毫宣赴鍾琯標心用巳懸符矩彠惠響棲道清心¶
可鏡和而靡屈簡而周爽䆳若凝雲潔如止水無慙座¶
右不愧屋漏蒼苔繞路素塵滿席蕭索庭户靡事鮮明¶
<pb:KR4h0134_WYG_092-24b>¶
沉淪典籍将絶弔賀室如夏甫状等安期所有清塵唯¶
不能忘懐藝而巳斯美宜乆宜長而驥騄之步中徂鸞¶
鷟之翅未矯一歸寥廓長反虚無雖東隅再瞑鉗丙之¶
御無及北顧相望𨽻首之數不盡而怛化非常人所不¶
免况風雲萬里間此山川客思故鄉次房之念何極輕¶
棺反蜀允南之思可知而魂兮𣺌𣺌扁舟靡靡生人之¶
望已㝠死歸之期又阻痛心傷目豈伊一事無以少寄¶
辛傷故復誄之云爾¶
<pb:KR4h0134_WYG_092-25a>¶
昭昭洪胄映策光書違嬴避項從衛遷徐基忠踐孝抱¶
約懐虚有顯而黙匪屈伊舒如兹邴魏譬彼董踈入豋¶
髙闕出啟精廬瞻星畫野望閫推車履仁不匱蹈道有¶
餘九世盛矣七葉光諸徃弼睿主來傅英儲峨峨三祖¶
羅室並居前瞻紫闕傍望白渠髙軒霞被四馬龍攎温¶
温司武皎皎秘書義髙松竹價重璠璵元昆世父重規¶
疊矩容與學丘徘徊詞府青紫巳拾大夫斯取盛藩徃¶
相名畿來撫暉光不巳驚生之子謖謖萬尋昻昻千里¶
<pb:KR4h0134_WYG_092-25b>¶
實鳯匪雜真龍非似均情蘧寗得意荘李室有虚白門¶
無囂滓遺心沮勸忘懐愠喜貧靡斯攝富其無耻險而¶
不峭方而能理徳有潤身學斯為巳逸羽難集孤峰易¶
峙南邁瑶琨西踰杞梓人亦有言名為實使譽傾邦國¶
價鶱州里崇蘭自芳珏玉自光汪汪巨壑曖曖重牆靡¶
造靡請不迎不将乆而愈敬狎而愈荘即無矯資此有¶
循常黙非蓄短顯弗用長豈伊墜岸如彼懸梁唯學巳¶
聚待問則强偏在三篋兼下五行亦税其巾于彼王吏¶
<pb:KR4h0134_WYG_092-26a>¶
如龍宫楚有斯内侍藴此上才安兹下位儲扉始闢傳¶
府初開爾其戻止辟彼昔才從斯簡帝仍此追陪何以¶
(闕/)　自兹翰飛傍佐戎列來攝儒衣儒衣濟濟訪對斯¶
歸是義㒺惑唯禮無違悠悠越嶂泱泱閩海薄言銅墨¶
蒲宻斯在孰云識吏政均舊宰循猛是兼絃韋無怠補¶
袍方服治情莫改增貲匪課歸民自倍十郡為則百城¶
斯採化日未逢政稱異等斯痛斯傷䘮善殱良妖同武¶
擔疾甚清漳闔棺陋邑掩櫬蕪鄉嗚呼哀哉𦕈𦕈輕艫¶
<pb:KR4h0134_WYG_092-26b>¶
悠悠長塗風生閶闔日去昆吾空歸故國寧識舊都水¶
鳴秋鶴岸集寒烏寒不夜哭惟獨呱呱茫茫大塊杳杳¶
𤣥墟嗚呼哀哉伊吾與爾大别唯名肥泉猶接𤓰瓞未¶
輕義雖子道思實友生歡憂共日險泰均情如菊有芬¶
如蘭有薫别唯慕類居實呼羣盡日持論遥夜披文漸¶
漬羲老祖述淵雲唯昏及旦自旭徂曛人道實難譬彼¶
徂湍驅車崤嶝執手河干三川縈薄七嶺悠漫自兹不¶
見心譬廻瀾嵗佇㑹面日望音翰歡無一緒悲有萬端¶
<pb:KR4h0134_WYG_092-27a>¶
濛隂遽戢扶景易殘即斯大暮為此一棺山足難曉壟¶
首易寒秋蟲相呌暮羽來摶宿草行沒宰樹方攢昭塗¶
長巳大夜斯安孰知㝠黙徒此汎瀾嗚呼哀哉¶
　　祭文¶
　　　祭禹廟文¶
惟帝禀圖上昊貽則下民五聲窮聽四乗兼徃輕璧惜¶
景既捨冠履愛人忘我不顧胼胝下車以泣事深罪已¶
慿舟靡懼義存拯物盛業方來遺神如在愛被昆蟲理¶
<pb:KR4h0134_WYG_092-27b>¶
有好生之徳事安菲素固無厚味之求是用黍稷非馨¶
蘋蘩以薦克誠斯享慿心可答¶
　　佛事文¶
　　　禮佛唱導發願文¶
夫至覺𤣥湛本絶聲言妙慮虚通固略筌象雖事絶百¶
非而有來斯應理亡四句故無感不燭皇上道照機前¶
思超繫表凝神汾水則心謝寰中屈道軒丘則形勞宇¶
内斯乃法忍降迹示現閻浮之境大權住地俯應娑婆¶
<pb:KR4h0134_WYG_092-28a>¶
之域故欲洗㧞萬有度脱羣生濯浄水於寳池䕃髙枝¶
於道樹折伏攝受之仁遇縁而咸拯苦言軟語之徳有¶
感而斯唱日用不知利益莫限衆等相與增到奉逮至¶
尊五體歸敬禮(云云/)仰願皇帝陛下至道與四時並¶
運𤣥風與八埏共廣反淳源於三古捨澆波於九代至¶
治已覩於今日大道復屬於此時虎豹蹈而不驚虺蛇¶
蹍而莫噬埋金坻玉毁契焚文嘉禾生醴泉出金車玉¶
馬自相暉曜𤣥鶴丹鳯飛鳴來徃光景之所照燭舟車¶
<pb:KR4h0134_WYG_092-28b>¶
之所驅汎若不屈膝係頸廻首革音入侍藁街迎拜渭¶
水與天地而長乆等金石而逾固中岳可轉長河有清¶
而我聖皇愈温愈晬不言而化行無為而教肅¶
夫道備監撫望表元良察逺知㣲貫宗勾極不勞斧藻¶
無待審諭况復静悟空有同觀貞俗能行能説既信既¶
持衆等齊誠奉逮儲君殿下歸命敬禮(云云/)仰願皇太¶
子殿下厚徳體於蒼莾廣載侔於磻礴前星照曜東離¶
煥炳淑聞自逺和氣熏天異才争入端人並至玉體怡¶
<pb:KR4h0134_WYG_092-29a>¶
清金聲妙越¶
夫茂實英聲道周徳廣秉珪襲衮之貴坐槐憇棠之尊¶
猶應共惜東暾俱吝西&KR1628;悟蕉蘆之非實知鏡月之虚¶
衒信秉電之不留鑒畫水之隨合惟宜照之智炬灌以¶
寳瀾增此睿根成斯妙植又各增到奉逮太尉等諸王¶
殿下歸命敬禮(云云/)仰願諸王既明且哲聲跨於河楚¶
令聞令望道均於旦奭徳貫右戚義藹周親作鉉則與¶
二曜相終臨岳則與四維等固若彭涓之遐永譬松筠¶
<pb:KR4h0134_WYG_092-29b>¶
之貞悦¶
夫天枝峻宻帝葉英芬莫不玉震蘭揺金鏘桂縟覩寸¶
文而驗錦觀一毛而測鳯並能才髙銅爵詞富雲臺彬¶
彬亹亹超超灼灼以斯勝善奉逮諸王殿下歸命敬禮¶
(云云/)仰願諸王殿下穆穆與清風並扇英英将白雲共¶
朗永鍾清祉長享元吉出牧則聲髙民上入朝則譽光¶
物右徳重山王智超海藏鏗鏘麗於珠樹皎鏡光於玉¶
田¶
<pb:KR4h0134_WYG_092-30a>¶
夫道流雲幄徳感椒闈必以前藉勝因宿禀嘉數况重¶
霑法雨更披慧日雖異姜后解珥請罪於周王不待樊¶
姬捨肉有激於荆后而遵恭儉去嗜欲𢬵彫璣撤靡麗¶
了心不滯正見無疑衆等齊誠奉為六宫眷屬歸命敬¶
禮(云云/)願六宫眷屬業華姬日聲麗媯辰震彩鐫圖傳¶
芳詩史位齊寳印行等月光具六神通得四無礙¶
夫稟閒明之徳懐深妙之心豈非脩習有本故能依止¶
無倦義興等諸公主忘斯華重甘此翹到並宿世之所¶
<pb:KR4h0134_WYG_092-30b>¶
記别故現前所以信了影響至真寤寐𤣥極人各增到¶
仰為諸公主歸命敬禮(云云/)願諸公主日增智性彌長¶
慧根四攝四依已遵巳蹈七善七定靡退靡輟盛此王¶
姬光兹帝女長享湯沐與河山而同固永服緹綺貫寒¶
暑而無窮¶
夫三相雷奔八苦電激或方火宅乍擬駛河故以尺波¶
寸景大力所不能駐月御日車雄才莫之能遏其間飲¶
苦餐毒抱痛衘悲身口為十使所由意思乃八疵之主¶
<pb:KR4h0134_WYG_092-31a>¶
衆等相與彼我齊到懴悔業纒無始巳來至於今日所¶
為十惡自作教他見善不讚聞惡隨善焚林涸澤走犬¶
揚鷹窮鄭衛之響極甘㫖之味戲笑為惡倐忽成非侮¶
慢形像陵踐塔寺不敬方等毁離和合自定權衡棄他¶
斗斛愧心負理昧主欺親雖七尺非他方寸在我而能¶
性其情在人未易恣此心口衆罪所集各運丹懇五體¶
自投歸命敬禮(云云/)願現前衆等身口清浄行願具足¶
消三障業朗三逹智五眼六通得意自在¶
<pb:KR4h0134_WYG_092-31b>¶
　　　懴悔禮佛文¶
夫有非自有有取所以有無非自無無著所以無故有¶
取之惑興倐成萬累無著之念起一超九刼是知道之¶
所貴空有兼忘行之所重真假雙照禀氣含靈莫聞斯¶
本肖形賦影靡測由來故發兹識窟猶綿䝉其莫辨導¶
此愚相尚窈㝠而未悟茫茫有同暗海幽幽實在危城¶
業風縈薄三有長騖惑水邅廻二死相屬以苦捨苦從¶
暗入暗尋本不離色心即事莫非生㓕是用抱此纒葢¶
<pb:KR4h0134_WYG_092-32a>¶
輪廻生死恣其六愛興其八邪或徂詐而克昌乍仁義¶
而溘死或才均智等此賤彼豪或共日並時人升我墜¶
唯言報施寂寥不知因對皎徹曩縁今果過現殖成有¶
如符契不謬毫髪而欲以促生運其長術浮命廻其㝠¶
數當知刹那交謝瞬息不留東榑纔吐西崦巳仄譬閲¶
川之駛流若栖葉之輕露偽城易弛毒樹自攻若非假¶
實兩明真俗俱辨豈能寫誠廻向刻意脩習不退不沒¶
愈堅愈固南平大王殿下含辰象之正氣畜海嶽之淳¶
<pb:KR4h0134_WYG_092-32b>¶
靈宿侍八恒早遊七覺藉妙因於永刼招勝果於兹地¶
若真金之愈鎣美玉之載琢是用未積已散不藏而捨¶
故今式招靈指仰屈神儀建此齊肅譬兹闗楗盛來緇¶
素濟濟洋洋名香遍室寳華覆地髙梵宛轉寧止震木¶
遏雲清桴遥奕非直騰魚御馬仰願四部至誠五體歸¶
命東方(云云/)願大王殿下五畏内遣十力外扶百福荘¶
嚴萬祉周集愕夢無忤其慮甘&KR0397;有恬其神更闢寳衢¶
愈興慧業¶
<pb:KR4h0134_WYG_092-33a>¶
夫𤣥極凝淡非學者所窺妙本難思豈恒人能測是以¶
十地云覩有羅縠之疑三乗見稱懐狂羊之惑自非鑒¶
窮機覺照極㝠虚窮理盡性體元含一安能濟世仁壽¶
拯物阽危道包碧海聲髙赤縣昔堯曜唯在即世舜黒¶
不兼來果四廵疲於禹迹六事倦於湯身並域中之勤¶
勞方内之成益豈有度元元於苦海㧞冗冗於畏途運¶
神刀震法吼究香城之妙理窮金河之奥説慧髙龍樹¶
智出馬鳴必欲洗濯臣民奨導緇白天覆地養水産陸¶
<pb:KR4h0134_WYG_092-33b>¶
生咸降慈悲悉䝉平等奉為皇帝陛下儲君太子歸命¶
敬禮(云云/)仰願皇帝陛下景祚與七政相齊皇基與二¶
曜均永地平天成樂和禮洽玉燭道正氛氤無爽條風¶
祥雨膏潤相屬却馬偃伯鑄㦸銷戈南泊北臨西被東¶
漸灑甘雨布慧雲唯繩可結在冠巳盡唐哉皇哉為導¶
為首又願皇太子殿下睿業清暉與貞明而並燭粹範¶
温儀從嵩霍而俱峻聲出姬誦道越漢荘永沐智水長¶
照慧日上妙居身至仁在巳自雙樹八枝潛光匿曜寳¶
<pb:KR4h0134_WYG_092-34a>¶
城不闢慧扇方掩而聖后騖法輪於長路棹寳舟於遥¶
壑道浹人祇福隆祧墠肅事園寢䖍奉宗祏藉斯妙果¶
奉逮七廟聖靈歸命敬禮(云云/)仰願重明累聖僾然如¶
在騰神浄國總駕天宫託化金蕖遨遊寳殿¶
夫誠心内惻則至覺如在形力外殫則法身咫步衆等¶
相與增到為諸王兄弟妃主戚屬歸命敬禮(云云/)願諸¶
王殿下裂壤盛於諸姬磐石過於隆漢徳髙魯衛義重¶
間平論道則百辟依風作翰則羣黎仰化𢎞闡至教紹¶
<pb:KR4h0134_WYG_092-34b>¶
隆季像第内少長並膺此多福若百華之春麗譬萬寳¶
之秋成信解堅深翹向無怠¶
夫小乗志劣事唯一巳大士意均乃包六趣今日檀主¶
信等明珠無勞傍鏡質同挺玉不待外光常欲物我均¶
心怨親等觀衆等各歸誠為二十八天四王釋梵人間¶
貧病地獄辛楚敬禮尊儀靈像菩提寳塔(云云/)大乗奥¶
藏妙法深經大身無邊身大力無量力四向四果八賢¶
八聖願六氣氛氤四序熈穆至治光萬宇𤣥化洞九幽¶
<pb:KR4h0134_WYG_092-35a>¶
襲介披鱗濕生卵化八苦六窮三塗五道俱䝉惠利並¶
識遵依刀林輟刃劍樹揺險迷域開道直指四衢闇室¶
生明大啟三曜俱向道塲同豋種覺¶
　　　初夜文¶
夫逺自無始至於有身生死輪騖塵轢莫之比明暗遞¶
來薪火不能譬逝水非駛千月難保蓼蟲習苦桂蠧喜¶
甘大睡劇於據梧長昏甚於枕麯義非他召事實巳招¶
曾不知禀此形骸所由而至将斯心識竟欲何歸唯以¶
<pb:KR4h0134_WYG_092-35b>¶
勢位相髙争驕華於一旦車徒自盛競馳騖於當年莫¶
不恃其雄心壮齒紅顔緇髪口恣肥醲身安輕靡繁絃¶
促柱極滔湮而不厭玉牀象席窮靡曼而無已謂悲泉¶
若木出沒曾不闗人蹲鳥顧兎升落常自在彼殊不知¶
命均脆草身為苦噐何異犬羊之趣屠肆麋鹿之入膳¶
厨秋蛾拂燄而不疑春蠶縈絲而靡悟未辨先對不識¶
因習及其一觸畏途孟門非險轘裂肢解方斯不臻其¶
痛斷趾鑿肩比兹未極其苦輪廻起伏杳杳悠悠是以¶
<pb:KR4h0134_WYG_092-36a>¶
天中之天降悲提引壅夏河之長瀉撲秋原之猛燎或¶
同商主乍等醫王形遍三千教傳百億或恣其神力或¶
寂諸梵境言則三塗離苦笑則四生受樂乃應病投機¶
解紛説理制之日夜稱為八闗以八正鑰為法闗楗斯¶
實出世之妙津在家之雄行衆等相與運誠奉逮南平¶
王殿下歸命敬禮(云云/)仰願大王殿下睿業清暉與南¶
嶽而相固貞心峻節等東溟而共廣萬累烟消百災霧¶
㓕巧幻所不惑彊魔莫能嬈逐惨舒而適體隨暄凉而¶
<pb:KR4h0134_WYG_092-36b>¶
得性自禀儀天之氣永固膳衛之道得六神通力具四¶
無礙智夫日在昆吾則慮繁事擾景落濛氾則神静志¶
怡璧月珠星含華相照輕雲薄霧朗然自戢鳴鐘浮響¶
光燈吐輝法幢巻舒拂髙軒而徐薄名香郁馥出重檐¶
而輕轉金表含映珠柱洞色况復天尊端嶷威光四照¶
煥發青蓮容與珂雪覺祇衛之咫尺若林園之斯在大¶
招離垢之賔廣集應真之侣清梵含吐一唱三嘆宻義¶
抑揚連環不輟南平王體得機之敏資入神之㣲抱徳¶
<pb:KR4h0134_WYG_092-37a>¶
含和經仁緯義善無細而不窮累有輕而必捨受同虚¶
籥照如懸鏡忘魯衛之尊髙略柎蕚之華重建希有之¶
勝席臨難遇之法場相與五體歸命敬禮(云云/)仰願大¶
王殿下入不二門豋一相道徳階不動智超逺行洋溢¶
惠聲與八風而共逺優游玉體等六律而相調餐雪山¶
之良藥挹露城之甘味衮服瓛珪與四時而永乆朱輪¶
緹幟貫千祀而常然¶
　　樂府¶
<pb:KR4h0134_WYG_092-37b>¶
　　　朱鷺¶
因風弄玉水映日上金堤猶持畏羅繳未得異鳬鷖聞¶
君愛白雉兼因重碧雞未能聲似鳯聊變色如珪願識¶
昆明路乗流飲復棲¶
　　　鼓瑟曲有所思¶
夜風吹熠燿朝光照昔耶(昔耶瓦松也/一作辟邪)幾銷䕷蕪葉空¶
落蒲桃(一作/萄)花不堪長織素誰能獨浣沙光隂復何極¶
望促反成賒知君自蕩子奈妾亦倡家¶
<pb:KR4h0134_WYG_092-38a>¶
　　　白馬篇¶
千里生冀北玉鞘黄金勒散蹄去無巳揺頭意相得豪¶
氣發西山雄風擅東國飛鞚出秦隴長驅繞岷棘承謨¶
若有神禀筭良不惑瀄汨河水黄參差嶂雲黒安能對¶
兒女垂帷弄毫墨兼弱不稱雄後得方為特此心亦何¶
巳君恩良未塞不許誇天山何由報皇徳¶
　　　古意¶
青絲控燕馬紫艾飾呉刀朝風吹錦帯落日映珠袍陸¶
<pb:KR4h0134_WYG_092-38b>¶
離闗右客照耀山西豪雖非學詭遇終是任逢遭人生¶
㑹有死得處如鴻毛寧能偶雞騖寂寞隱蓬蒿¶
　　　豋髙臺¶
試出金華殿聊豋銅雀臺九路平如掌(一作/砥)千門洞已¶
開軒車映日過簫管逐風來若非邯鄲美便是洛陽才¶
　　　湘夫人¶
桂棟承薜帷𦕈𦕈川之湄白蘋徒可望緑芷竟空滋日¶
暮思公子銜意嘿無辭¶
<pb:KR4h0134_WYG_092-39a>¶
　　詩¶
　　　侍宴¶
麗景屬春餘清隂澄夏首交枝隱脩逕廻流影遥阜徙¶
帷轢輕筠移鑾拂髙栁去矣勞茂績勉哉報嘉誘小臣¶
良不才涓塵愧所守何用勝雕斵譬木良如朽¶
　　　又¶
廻輿避暑宫下輦迎風館散漫輕烟轉霏㣲商雲散蔓¶
草亘巖垂髙枝起天半回風稍驚水落光漸斜岸妙儛¶
<pb:KR4h0134_WYG_092-39b>¶
駐行雲清歌入層漢晬顔暢有懌徳音良已粲¶
　　　落日豋髙¶
慿髙且一望目極不能捨東北指青門西南見白社軫¶
軫河梁上紛紛渭橋下争利亦争名驅車復驅馬寧訪¶
蓬蒿人誰憐寂寞者¶
　　　中川長望¶
長川杳難即四望四無極安流寧可值憤風方未息危¶
帆渡中懸孤光巖下昃岸際樹難辨雲中鳥易識莫恨¶
<pb:KR4h0134_WYG_092-40a>¶
東復西誰知迂且直故鄉相思者當春愛顔色獨寫千¶
行涙誰同萬里憶¶
　　　贈顧倉曹¶
洛陽十二門樓闕似西崑曖曖罘罳下相望隔畫垣畫¶
垣向阿閣棲鳯復棲鴛五曹均趨奏六尚等便煩朝爐¶
何馥馥夜錦有餘温日中驅上駟驤首遍京宛晨趨魏¶
公子夕宿韓王孫夙昔今何在生平棄不論譬如菤葹¶
草心謝葉空存誰復三乗睫獨念九飛魂¶
<pb:KR4h0134_WYG_092-40b>¶
　　　秋日愁居答孔主簿¶
首秋雲物善晝暑旦猶清日華隨水汎樹影逐風輕依¶
簾野馬合當户昔耶生物我一無際人鳥不相驚儻過¶
北山北聊訪法髙卿¶
　　　至牛渚憶魏少英¶
楓林曖似畫沙岸浄如掃空籠望懸石回斜見危島緑¶
草閑遊蜂青葭集輕鴇徘徊洞初月浸滛潰春潦非願¶
嵗物華徒用風光好¶
<pb:KR4h0134_WYG_092-41a>¶
　　　寄何記室¶
思君不得見望望獨長嗟夜風入寒水晩露拂秋花何¶
由假日御暫得寄風車¶
　　　忽不任愁聊示固逺¶
去秋客舊呉今春投故越涙逐東歸水心挂西斜月未¶
應嵗貶顔直以憂殘髪¶
　　　為何庫部舊姬擬蘼蕪之句¶
出户望蘭薫褰簾正逄君歛容裁一訪新知詎可聞新¶
<pb:KR4h0134_WYG_092-41b>¶
人含笑近故人含涙隱妾意在寒松君心逐朝槿¶
　　　何生姬人有怨¶
寒樹棲羈雌月映風復吹逐臣與棄妾零落心可知寳¶
琴徒七絃蘭燈空百枝顰容不足效啼妝拭復垂同衾¶
成楚越異國非仳離¶
　　　為人傷近而不見¶
嬴女鳯凰樓漢姬栢梁殿詎勝仙将死音容猶可見我¶
有一心人同鄉不異縣異縣不成隔同鄉更胍胍胍胍¶
<pb:KR4h0134_WYG_092-42a>¶
如牛女何由得一語¶
　　　月夜詠陳南康新有所納¶
二八人如花三五月如鏡開簾一種色當户兩相映重¶
價出秦韓髙名入燕鄭十城屢請易千金幾争聘君意¶
自能專妾心本無競¶
　　　詠擣衣¶
足傷金管遽多愴緹光促露團池上紫風飄庭裏緑下¶
機騖西眺鳴砧遽東旭芳汗似蘭湯雕金辟龍燭散度¶
<pb:KR4h0134_WYG_092-42b>¶
廣陵音&KR0757;冩漁陽曲别鶴悲不已離鸞斷還續尺素在¶
魚腸寸心慿鴈足¶
　　　與司馬治書同聞隣婦夜織¶
洞房風巳激長廊月復清藹藹夜庭廣飄飄曉帳輕雜¶
聞百蟲思偏傷一鳥聲鳥聲長不息妾心復何極猶恐¶
君無衣夜夜當忩織¶
　　　為人述夢¶
工知想成夢未信夢如此皎皎無片非的的一皆是以¶
<pb:KR4h0134_WYG_092-43a>¶
親芙蓉褥方開合歡被雅步極嬌妍含辭恣委靡如言¶
非倐忽不意成俄爾及寤盡空無方知悉虚詭¶
　　　侍宴景陽樓¶
金鋪爍可鏡桂棟儼臨雲沾觴均飲徳服道驗朝聞詎¶
論禹無間非恥堯為君小臣亦何者短翮屢追羣¶
　　　春日寄鄉友¶
旅心巳多恨春至尚離羣翠枝結斜影緑水散圓文戲¶
魚兩相顧遊鳥半藏雲何時不憫黙是日㝡思君¶
<pb:KR4h0134_WYG_092-43b>¶
　　　夜愁示諸賔¶
簷露滴為珠池水合成璧萬行朝涙瀉千里夜愁積孤¶
帳閉不開寒膏盡復益誰知心眼亂看朱忽成碧¶
　　　送殷何兩記室¶
掩袖出南浦驅車送上征飄飄曉雲駛瀁瀁旦潮平不¶
肖余何惜無貲爾勿輕倘有還書便一言訪死生¶
　　　春閨怨¶
愁來不理鬢春至更攢眉悲看蛺蝶粉泣望蜘蛛絲月¶
<pb:KR4h0134_WYG_092-44a>¶
映寒蛩褥風吹翡翠帷飛鱗難託意駛翼不銜辭¶
　　　秋閨怨¶
斜光隱西璧暮雀上南枝風來秋扇屏月出夜燈吹深¶
心起百際遥涙非一垂徒勞妾辛苦終言君不知¶
　　　詠寵姬¶
及君髙堂還值妾妍妝罷曲房褰錦帳廻廊步珠屣玉¶
釵時可挂羅襦詎難解再顧連城易一笑千金買¶
　　　在王晉安酒席數韻¶
<pb:KR4h0134_WYG_092-44b>¶
窈窕宋華容但歌有清曲轉盼非無以斜眉幸相矚詎¶
減許飛瓊多(玉臺/作絶)勝劉碧玉何因送欵欵半飲杯中醁¶
　　　為人寵姬有怨¶
可憐獨立樹枝輕根易揺已為露所挹復為風所飄錦¶
衾襞不開端坐夜及朝是妾愁成瘦非君重細腰¶
　　　為姬人自傷¶
自知心裏恨還向影中羞廻持昔慊慊變作今悠悠還¶
君與妾扇(一作/釵)歸妾奉君裘斷弦猶可續心去最難留¶
<pb:KR4h0134_WYG_092-45a>¶
　　　為人有贈¶
碧玉與緑珠張盧復雙女曼聲古難匹長袂世無侣似¶
出鳯凰樓言發瀟湘渚幸有褰裳便含情寄一語¶
　　　見貴者初迎盛姫聊為之詠¶
乆想專房麗未見傾城者千金訪繁華一朝遇容冶家¶
本薊門外來戲叢臺下長卿幸未匹文君復新寡¶
　　　傷乞人¶
少年空扶轍白首竟填溝葦蓆何由足菽藿不能周自¶
<pb:KR4h0134_WYG_092-45b>¶
顧非好乞行且欲包羞勞君欵曲問冒此殷勤酬¶
　　　春思絶句¶
雪罷枝即青氷開水便緑復聞黄鳥聲全作相思曲¶
　　　為徐僕射妓作¶
日晩應歸去上客强盤桓稍知玉釵重漸見羅襦寒¶
　¶
　¶
　漢魏六朝百三家集巻九十二¶
