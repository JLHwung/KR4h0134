# -*- mode: mandoku-view; -*-
#+TITLE: 漢魏六朝百三家集
#+DATE: 2015-08-25 00:40:00.971869
#+PROPERTY: ID KR4h0134
#+PROPERTY: BASEEDITION WYG    
#+PROPERTY: JUAN 卷三十九
<pb:KR4h0134_WYG_039-1a>¶
欽定四庫全書¶
　漢魏六朝百三家集巻三十九目録¶
　　傅𤣥集題詞¶
　　　晉代郊祀宗廟樂歌多推傅休奕顧其文采與¶
　　　荀張等耳苦相篇與襍詩二首頗有四愁定情¶
　　　之風歴九秋篇讀者疑為漢古辭非相如枚乘¶
　　　不能作其言文聲永誠詩家六言之祖也休奕¶
　　　天性峻急正色白簡臺閣生風獨為詩篇辛婉¶
<pb:KR4h0134_WYG_039-1b>¶
　　　温麗善言兒女强直之士懷情正深賦好色者¶
　　　何必宋玉哉後人致疑廣平抑固哉髙叟也晉¶
　　　武受禪廣納直言休奕時務便宜諸疏劘切中¶
　　　理至云魏武好法術天下貴刑名魏文慕通逺¶
　　　天下賤守節請退虚鄙如逐鳥雀晉衰薄俗先¶
　　　有隱憂干令升論曰覽傅𤣥劉毅之言而得百¶
　　　官之邪核傅咸之奏錢神之論而覩寵賂之彰¶
　　　悼禍亂而美知幾清泉藥石可世守也爭言罵¶
<pb:KR4h0134_WYG_039-2a>¶
　　　座兩遭免官褊心有誚亦汲長孺之微戅乎¶
　目録¶
　　賦¶
　　　朝㑹賦¶
　　　正都賦¶
　　　又¶
　　　又¶
　　　又¶
<pb:KR4h0134_WYG_039-2b>¶
　　　辟雍鄉飲酒賦¶
　　　陽春賦¶
　　　述夏賦¶
　　　大寒賦¶
　　　喜霽賦¶
　　　弔秦始皇賦(有/序)¶
　　　筆賦¶
　　　硯賦¶
<pb:KR4h0134_WYG_039-3a>¶
　　　琵琶賦(冇/序)¶
　　　又¶
　　　又¶
　　　箏賦¶
　　　圓扇賦¶
　　　相風賦¶
　　　酒賦¶
　　　又¶
<pb:KR4h0134_WYG_039-3b>¶
　　　又¶
　　　桃賦¶
　　　李賦¶
　　　𤣥棗賦¶
　　　石榴賦¶
　　　𤓰賦¶
　　　桑椹賦¶
　　　柳賦¶
<pb:KR4h0134_WYG_039-4a>¶
　　　蓍賦¶
　　　鬱金賦¶
　　　紫花賦(有/序)¶
　　　宜男花賦¶
　　　菊賦(有/序)¶
　　　雉賦¶
　　　山雞賦¶
　　　鷹賦¶
<pb:KR4h0134_WYG_039-4b>¶
　　　又¶
　　　鸚鵡賦¶
　　　鬬雞賦¶
　　　蟬賦¶
　　　乘輿馬賦¶
　　　良馬賦¶
　　　又¶
　　　又¶
<pb:KR4h0134_WYG_039-5a>¶
　　　又¶
　　　馳射馬賦¶
　　　又¶
　　　又¶
　　　又¶
　　　走狗賦¶
　　　猨猴賦¶
　　　鷹兎賦¶
<pb:KR4h0134_WYG_039-5b>¶
　　　箏賦序¶
　　　乘輿馬賦序¶
　　　琴賦序¶
　　　彈碁賦序¶
　　　蜀葵賦序¶
　　　芸香賦序¶
　　　矯情賦序¶
　　墓誌銘¶
<pb:KR4h0134_WYG_039-6a>¶
　　　江夏太守任君墓誌銘¶
　　疏¶
　　　陳時務疏¶
　　　水旱上便宜五事疏¶
　　　舉清逺疏¶
　　表¶
　　　賀老人星表¶
　　　又¶
<pb:KR4h0134_WYG_039-6b>¶
　　奏¶
　　　諸官病奏¶
　　議¶
　　　正朔議¶
　　　五祀議¶
　　序¶
　　　贈扶風馬鈞序¶
　　　連珠序¶
<pb:KR4h0134_WYG_039-7a>¶
　　　華嶽銘序¶
　　　七謨序¶
　　論¶
　　　茍何論¶
　　　又¶
　　　又¶
　　贊¶
　　　漢髙祖畫贊¶
<pb:KR4h0134_WYG_039-7b>¶
　　　漢明帝畫贊¶
　　　班媫妤畫贊¶
　　　明徳馬皇后贊¶
　　　古今畫贊(信/陵)¶
　　　又(孫/武)¶
　　　太常趙咨畫贊¶
　　　楊阜贊序¶
　　箴¶
<pb:KR4h0134_WYG_039-8a>¶
　　　吏部尚書箴¶
　　　太子少傅箴¶
　　銘¶
　　　印銘¶
　　　劍銘¶
　　　棟銘¶
　　　筆銘¶
　　　鏡銘¶
<pb:KR4h0134_WYG_039-8b>¶
　　　杖銘¶
　　　澡盤銘¶
　　　燈銘¶
　　　龜滴銘¶
　　　席銘¶
　　　被銘¶
　　　衣銘¶
　　　裳銘¶
<pb:KR4h0134_WYG_039-9a>¶
　　　冠銘¶
　　　履銘¶
　　　𤣥龍銘¶
　　　靈蛇銘¶
　　　擬金人銘作口銘¶
　　誡¶
　　　口誡¶
　　頌¶
<pb:KR4h0134_WYG_039-9b>¶
　　　魏徳頌¶
　　設難¶
　　　客難¶
　　誄¶
　　　太僕龎侯誄¶
　　祝文¶
　　　祝祖文¶
　　服¶
<pb:KR4h0134_WYG_039-10a>¶
　　　魏武帝擬古皮弁裁縑帛為白帢以易舊服¶
　　　魏尚書何晏好服婦人之服¶
　　樂府¶
　　　晉郊祀歌三首¶
　　　　夕牲歌¶
　　　　迎送神歌¶
　　　　饗神歌(三/章)¶
　　　晉天地郊明堂歌六首¶
<pb:KR4h0134_WYG_039-10b>¶
　　　　夕牲歌¶
　　　　降神歌¶
　　　　天郊饗神歌¶
　　　　地郊饗神歌¶
　　　　又¶
　　　　明堂饗神歌¶
　　　晉宗廟歌十一首¶
　　　　夕牲歌¶
<pb:KR4h0134_WYG_039-11a>¶
　　　　迎送神歌¶
　　　　征西將軍登歌¶
　　　　豫章府君登歌¶
　　　　潁川府君登歌¶
　　　　京兆府君登歌¶
　　　　宣皇帝登歌¶
　　　　景皇帝登歌¶
　　　　文皇帝登歌¶
<pb:KR4h0134_WYG_039-11b>¶
　　　　饗神歌(二/章)¶
　　　晉四廂樂歌三首¶
　　　　正旦大㑹行禮歌(四/章)¶
　　　　上壽酒歌¶
　　　　食舉東西廂歌(十三/章)¶
　　　晉鼓吹曲二十二首¶
　　　　靈之祥¶
　　　　宣受命¶
<pb:KR4h0134_WYG_039-12a>¶
　　　　征遼東¶
　　　　宣輔政¶
　　　　時運多難¶
　　　　景龍飛¶
　　　　平玉衡¶
　　　　文皇統百揆¶
　　　　因時運¶
　　　　惟庸蜀¶
<pb:KR4h0134_WYG_039-12b>¶
　　　　天序¶
　　　　大晉承運期¶
　　　　金靈運¶
　　　　於穆我皇¶
　　　　仲春振旅¶
　　　　夏苗田¶
　　　　仲秋獮田¶
　　　　順天道¶
<pb:KR4h0134_WYG_039-13a>¶
　　　　唐堯¶
　　　　𤣥雲¶
　　　　伯益¶
　　　　釣竿¶
　　　晉正徳大豫舞歌二首¶
　　　　正徳舞歌¶
　　　　大豫舞歌¶
　　　晉宣武舞歌四首¶
<pb:KR4h0134_WYG_039-13b>¶
　　　　惟聖皇篇　　　　　　　矛俞第一¶
　　　　短兵篇　　　　　　　　劍俞第二¶
　　　　軍鎮篇　　　　　　　　弩俞第三¶
　　　　窮武篇　　　　　　安臺行亂第四¶
　　　晉宣文舞歌二首¶
　　　　羽籥舞歌¶
　　　　羽鐸舞歌¶
　　　晉鼙舞歌五首¶
<pb:KR4h0134_WYG_039-14a>¶
　　　　洪業篇¶
　　　　天命篇¶
　　　　景皇篇¶
　　　　大晉篇¶
　　　　明君篇¶
　　　晉鐸舞歌¶
　　　　雲門篇¶
　　　短歌行¶
<pb:KR4h0134_WYG_039-14b>¶
　　　秋胡行¶
　　　惟漢行¶
　　　豔歌行¶
　　　長歌行¶
　　　豫章行苦相篇¶
　　　和秋胡行¶
　　　飲馬長城窟行¶
　　　放歌行¶
<pb:KR4h0134_WYG_039-15a>¶
　　　豔歌行有女篇¶
　　　墻上難為趨¶
　　　怨歌行朝時篇¶
　　　秋蘭篇¶
　　　明月篇¶
　　　前有一罇酒行¶
　　　何當行¶
　　　却東西門行¶
<pb:KR4h0134_WYG_039-15b>¶
　　　美女篇¶
　　　飛塵篇¶
　　　董逃行歴九秋篇十二首¶
　　　吳楚歌¶
　　　鴻鴈生塞北行¶
　　　白楊行¶
　　　秦女休行¶
　　　雲中白子髙行¶
<pb:KR4h0134_WYG_039-16a>¶
　　　西長安行¶
　　　車遥遥篇¶
　　　昔思君¶
　　詩¶
　　　答程曉詩¶
　　　宴㑹詩¶
　　　芙蕖¶
　　　雜詩三首¶
<pb:KR4h0134_WYG_039-16b>¶
　　　又答程曉¶
　　　宴詩¶
　　　天行篇¶
　　　日昇歌¶
　　　三光篇¶
　　　衆星詩¶
　　　苦雨¶
　　　苦熱¶
<pb:KR4h0134_WYG_039-17a>¶
　　　古詩¶
　　　擬四愁詩四首(并/序)¶
　　　兩儀詩¶
　　　天行歌(雜/言)¶
　　　驚雷歌¶
　　　雜言(一作/雷)¶
　　　雲歌¶
　　　蓮歌¶
<pb:KR4h0134_WYG_039-17b>¶
　　　啄木¶
　　　雜歌¶
　　　九曲歌¶
　　　歌詞¶
　　　失題五首(見藝文/日部)¶
　　　二(初學/江部)¶
　　　三(藝文/矟部)¶
　　　四(藝文庭/燎部)¶
<pb:KR4h0134_WYG_039-18a>¶
　　　五(藝文/松部)¶
　¶
　¶
　¶
　¶
　¶
　¶
　¶
<pb:KR4h0134_WYG_039-18b>¶
　¶
　¶
　¶
　¶
　¶
　¶
　¶
　漢魏六朝百三家集巻三十九目録¶
<pb:KR4h0134_WYG_039-19a>¶
欽定四庫全書¶
　漢魏六朝百三家集巻三十九¶
　　　　　　　　　　　　　明　張溥　撰¶
　傅𤣥集¶
　　賦¶
　　　朝㑹賦¶
仰二皇之文象詠帝徳乎上系考夏后之遺訓綜殷周¶
之典制采秦漢之舊儀肇元正之嘉㑹於是先期戒事¶
<pb:KR4h0134_WYG_039-19b>¶
衆官允勅萬國咸亨各以其職翼翼京邑巍巍紫極前¶
三朝之夜半庭燎晃以舒光華燈若乎火樹熾百枝之¶
煌煌俯而察之如亢燭龍而昭𤣥方仰而觀焉若披丹¶
霞而鑒九陽閶闔闢天門開坐太極之正殿嚴嵳峩以¶
崔嵬嘉廣庭之敞麗美升雲之玉階相者從容俟次而¶
入濟濟洋洋肅肅習習就位重列面席而立臚人齊列¶
賔禮九重羣后徳讓海外來同束帛戔戔羔鴈邕邕獻¶
䞇奉璋人肅其容是時天子盛服晨興坐武帳慿玉几¶
<pb:KR4h0134_WYG_039-20a>¶
正南面而聽朝慿權衡乎砥矢羣司百辟進阼納觴皇¶
恩下降休氣上翔禮畢饗讌進止有章六樂遞奏磬管¶
鏗鏘淵淵鼓鐘嘒嘒笙簧搏拊琴瑟以詠先皇雅歌内¶
協頌聲外揚¶
　　　正都賦¶
撫琴瑟陳鐘簴吹鳯簫擊鼉鼓奏新聲理秘舞乃有材¶
童妙妓都盧迅足縁修竿而上下形既變而景屬忽跟¶
桂而倒絶若將墜而復續虬縈龍蛇委隨紓曲杪竿首¶
<pb:KR4h0134_WYG_039-20b>¶
而腹旋承嚴節之繁促於是神嶽雙立岡巖崟崟靈草¶
蔽崖嘉木成林東父翳青蓋而遐望西母使三足之靈¶
禽列仙逸唱熊虎聽音丹蛟吹笙文豹鼓琴素女撫瑟¶
而安歌聲可意而入心偓佺企而鶴立和清響而哀吟¶
　　　又¶
五采文身質美光炫激衝風於秦鑪飛光天之烈燄¶
　　　又¶
苖山之鋌鑄以為劍其利也陸斷犀兕水截輕鴻灑奔¶
<pb:KR4h0134_WYG_039-21a>¶
駟於中衢斬雙蛟於大江將以威天下而禦羣凶¶
　　　又¶
手戲絶倒凌虚寄身跳丸擲掘飛劍舞輪¶
　　　辟雍鄉飲酒賦¶
時皇帝親枉萬乘之尊號以幸乎辟雍鹵簿齊列官正¶
其容乃延卿士乃命王公定小㑹之常儀兮饗殊俗而¶
見逺邦揖讓而升有主有賔禮雖舊制其敎惟新若其¶
俎豆有數威儀翼翼賔主百拜貴賤修勅酒清而不飲¶
<pb:KR4h0134_WYG_039-21b>¶
肴乾而不食及至嘒嘒笙磬喤喤鐘鼓琴瑟安歌徳音¶
有叙樂而不淫好樸尚古四坐先迷而後悟然後知禮¶
敎之𢎞普也¶
　　　陽春賦¶
虚心定乎昏中龍星正乎春辰嘉句芒之統時宣太皥¶
之威神素冰解而泰液洽𤣥獺祭而鴈北征乾坤絪緼¶
冲氣穆清幽蟄蠢動萬物樂生依依楊柳翩翩浮萍桃¶
之夭夭灼灼其榮繁華燁而燿野煒芬葩而揚英鵲營¶
<pb:KR4h0134_WYG_039-22a>¶
巢於髙樹燕銜泥於廣庭覩戴勝之止桑兮聆布榖之¶
晨鳴樂仁化之普宴兮異鷹隼之變形習習谷風洋洋¶
緑泉丹霞横景文虹竟天¶
　　　述夏賦¶
四月惟夏運臻正陽和氣穆而扇物麥含露而飛芒清¶
徵泛於琴瑟朱鳥感於炎荒鹿解角於中野草木蔚其¶
條長¶
　　　大寒賦¶
<pb:KR4h0134_WYG_039-22b>¶
五行倐而競騖兮四節奔而電逝諒暑徃寒來十二月¶
而成嵗日月㑹于析木兮重陰凄而増肅彩虹藏於虛¶
廓兮鱗介潛而長伏若乃天地凛冽庶極氣否嚴霜夜¶
結悲風晝起飛雪山積蕭條萬里百川明而不流兮冰¶
凍合於四海扶木憔悴於湯谷若華零落於濛汜¶
　　　喜霽賦¶
喜陰霖之既霽嘉良辰之肇晴悦氛電之潛匿兮樂天¶
鑒之孔明行潦歸於百川兮七氣徹於云庭東風穆而¶
<pb:KR4h0134_WYG_039-23a>¶
扇路重陽昇其舒靈去湮没之憂患即通塗之敞平釋¶
昏塾之䝉昧覩日月之光榮若幽龍之出泉兮超飛躍¶
乎太清昔唐帝之欽明兮遘洪水之巨害在殷湯之盛¶
時兮亢炎旱以歴嵗伊我后之神聖兮敷皇道以居帝¶
雖風雨之失度兮且嘉榖之無敗咸調暢以滋茂兮天¶
人穆其交泰命怡樂之吐和兮播仁風於無外¶
　　　弔秦始皇賦(有/序)¶
余治獄至長安觀乎阿房而弔始皇曰¶
<pb:KR4h0134_WYG_039-23b>¶
傷秦政之為暴棄仁義以自亡搦紙申辭以弔始皇有¶
姬失統命不於常六國既平奄有萬方政虐刑酷如火¶
之揚致周章之百萬取發掘於項王疲斯民乎宫墓甚¶
癸辛於夏商未旋踵而為墟屯麞麋乎廟堂國既顛而¶
莫扶孰阻兵之為强¶
　　　筆賦¶
簡修毫之竒兎選珍皮之上翰濯之以清水芬之以幽¶
蘭嘉竹翠色彤管含丹於是班匠竭巧名工逞術纒以¶
<pb:KR4h0134_WYG_039-24a>¶
素枲納以𤣥漆豐約得中不文不質爾乃染芳松之淳¶
□寫文象於紈素動應手而從心煥光流而星布¶
　　　硯賦¶
採陰山之潛璞簡衆材之攸宜節方圓以定形鍛金鐡¶
而為池設上下之剖判配法象乎二儀木貴其能軟石¶
美其潤堅加采漆之膠固含冲徳之清𤣥¶
　　　琵琶賦(有/序)¶
世本不載作者聞之故老云漢遣烏孫公主嫁昆彌念¶
<pb:KR4h0134_WYG_039-24b>¶
其行道思慕使工人知音者載琴箏筑箜篌之屬作馬¶
上之樂觀其器中虚外實天地象也盤員柄直陰陽叙¶
也柱有十二配律吕也四弦法四時也以方語目之故云¶
琵琶取易傳於外國也杜摰以為嬴秦之末蓋苦長城之¶
役百姓弦鼗而鼓之二者各有所據以意斷之烏孫近焉¶
素手紛其若飄兮逸響薄於高梁弱腕忽以競騁兮¶
象驚電之絶光飛纎指以促柱兮創發越以哀傷時¶
旃搦以刼蹇兮聲皦耀以激揚啟飛龍之祕引逞竒¶
<pb:KR4h0134_WYG_039-25a>¶
妙於清商聲哀内結沈氣外澈舒誕沈浮徊翔曲折¶
　　　又¶
然後衆弄雜㑹六引遞奏纎絃振舞迅手繁騖¶
　　　又¶
控修柄以布柱轉四時而發機¶
　　　箏賦¶
陰沈陽升柔屈剛興𤣥黄之分推故引新迭為主賓四¶
時之陳　追赴促彈急擊扣危洪纎雜沓或合或離¶
<pb:KR4h0134_WYG_039-25b>¶
清濁代興有始有終哀起清羽樂混大宫¶
　　　圓扇賦¶
何皎月之纎素擬皓日而軟貞晞箑莆之芳烈隨變體¶
而殊名勁節剛以立質象日月之定形(北堂書抄載傅/𤣥紈扇賦曰隆)¶
(暑翕以鬱蒸炎/氣燎于幽房)¶
　　　相風賦(有/序)¶
昔之造相風者其知自然之極乎其逹變通之理乎上¶
稽天道陰陽之運表以靈烏物象其類下慿地體安貞¶
<pb:KR4h0134_WYG_039-26a>¶
之德鎮以金虎𤣥成其氣風雲之應龍虎是從觀妙之¶
徵神明所通夫能立成器以占吉凶之先見者莫精乎¶
此¶
乃構相風因象設形蜿盤獸以為趾建修竿之亭亭體¶
正直而無撓度徑挺而不傾棲神烏以竿首俟祥風之¶
來征¶
　　　酒賦¶
課長興與中山北蒼梧與宜城造藥限以(原缺/)味密甜而¶
<pb:KR4h0134_WYG_039-26b>¶
膽苦¶
　　　又¶
飲者杯無算甌醴成川渠¶
　　　又¶
應酒旗之明象赴酒泉之佳名¶
　　　桃賦¶
有東園之珍果兮承陰陽之靈和結柔根以列樹兮豔¶
長畝而駢羅夏日先熟初進廟堂辛氏踐秋厥味益長¶
<pb:KR4h0134_WYG_039-27a>¶
花落實結與時剛柔既甘且脆入口消流亦有冬桃冷¶
侔冰霜和神適意恣口所嘗華升御於内庭兮飾佳人¶
之令顔實充虚而療饑兮信功烈之難原嘉放牛於斯¶
林兮悦萬國之乂安望海島而慷慨兮懐度索之靈山¶
何兹樹之獨茂兮條枝紛而麗閑根龍虬而雲結兮彌¶
萬里而屈盤禦百鬼之妖慝兮列神荼以司奸辟凶邪¶
而濟正兮豈唯榮美之足言¶
　　　李賦¶
<pb:KR4h0134_WYG_039-27b>¶
植中州之名果兮結修根於芳園嘉列樹之蔚蔚兮美¶
弱枝之爰爰既乃長條四布密葉重陰夕景廻光傍陰¶
蘭林於是肅肅晨風飄飄落英潛實内結豐彩外盈翠¶
質未變形隨運成清角奏而微酸起大宫動而和甘生¶
既變洽熟五色有章種别類分或朱或黄甘酸得適美¶
逾密房浮彩㸃駁赤者如丹入口流濺逸味難原見之¶
則心悦含之則神安乃有河沂黄建房陵縹青一樹三¶
色異味殊名乃上代之所不覩兮咸升御乎紫房周萬¶
<pb:KR4h0134_WYG_039-28a>¶
國之口實兮充薦饗於神靈昔怪古人之感貺乃答之¶
以寳瓊翫斯味之竒瑋兮然後知報之為輕¶
　　　𤣥棗賦¶
有蓬萊之嘉樹植神州之膏壤擢剛莖以排虚誕幽根¶
以滋長北陰塞門南臨三江或布燕趙或廣河東既乃¶
繁枝四合豐茂蓊鬱斐斐素華離離朱實脆若離雪甘¶
如含蜜脆者宜新當夏之珍堅者宜乾薦羞天人有棗¶
若𤓰出自海濱全生益氣服之如神¶
<pb:KR4h0134_WYG_039-28b>¶
　　　石榴賦¶
鳥宿中而纎條結龍辰升而丹華繁其在晨也灼若旭¶
日棲扶桑其在昏也奭若燭龍吐潛光苞𤣥黄之列輝¶
縁煒曄而焜煌發朱榮於緑葉時從風而飃揚¶
　　　𤓰賦¶
調土下種播之有經應運候時負甲徐生遂日就而月¶
將既成母而盤縈次落莫之密葉兮交逶迤之修莖敷¶
碧緑之純采金華炳其朗明育之以人功養之以六氣¶
<pb:KR4h0134_WYG_039-29a>¶
黄逾金緗青侔含翠雖貍首之甘美兮未若東門之竒¶
偉舊有蜜筩及青括蔞嘉味溢口鮮類寡儔一齧之頃¶
至三揺頭選美芳園重簡其珍披以吳刀承以朱盤中¶
割而破雖分若完質見五味氣美芳蘭愈得冷而益甘¶
兮怡神爽而解煩細肌密理多瓤少瓣豐㫖絶異食之¶
不䬼¶
　　　桑椹賦¶
繁實離離含甘吐液翠朱三變或𤣥或白嘉味殊滋食¶
<pb:KR4h0134_WYG_039-29b>¶
之無斁¶
　　　柳賦¶
美允靈之鑠氣兮嘉木徳之在春何兹柳之珍樹兮禀¶
二儀之清純受大角之禎祥兮生濛汜之遐濱參剛柔¶
而定體兮應中和以屈伸長莖舒而增茂兮密葉布而¶
重陰夾通塗與廣庭兮環清沼而成林於是𤣥雲被岳¶
素景含暉泰液渥流朝露未晞是精靈之所鍾兮蔚鬱¶
鬱以依依居者觀而弭思兮行者樂而忘歸夫其結根¶
<pb:KR4h0134_WYG_039-30a>¶
建本則固於泰山兼覆廣施則均於昊天雖尺斷而逾¶
滋兮配生生於自然無邦壤而不植兮象乾道之屢遷¶
紛猗靡以從風兮若將徃而復旋若乃豐葩茂樹長枝¶
夭夭阿那四垂凱風振條同志來遊攜手逍遥¶
　　　蓍賦¶
春邁衡徳於青陽混百卉而萌生逮朱夏而修茂暨商¶
秋而堅貞雖離霜而未彫與潛龜乎通靈於是原極以¶
道握形以度以類萬物之情以通天下之故豈唯終始¶
<pb:KR4h0134_WYG_039-30b>¶
於事業乃參天而倚數棄原野之蕭條升雲階而内御¶
運兹莖於掌握爻象形而星布信鉤深而致逺實開物¶
而成務¶
　　　鬱金賦¶
葉萋萋兮翠青英藴藴而金黄樹奄藹以成陰氣芬馥¶
而含芳凌蘇合之殊珍豈艾納之足方榮曜帝㝢香播¶
紫宫吐芬揚烈萬里望風¶
　　　紫花賦(有/序)¶
<pb:KR4h0134_WYG_039-31a>¶
紫華一名長樂華舊生於蜀其東界特饒中國竒而種¶
之余嘉其華純耐久可歴冬而服故與友生各為之¶
賦¶
有遐方之竒草禀二氣之純精仰紫微之景曜因令色¶
以定名剛莖勁立纎條繁列從回風以揺動紛蘭暢而¶
蕙潔蔚青葱以増茂並含華而未發於是散緑葉秀紫¶
榮藴若芝草之始敷灼若百枝之在庭獨參差以照耀¶
何光麗之雜形渙渙昱昱而奪人目精下無物以借喻¶
<pb:KR4h0134_WYG_039-31b>¶
上取象於朝霞妙萬物而比豔莫兹草之可嘉(太平御/覽傅𤣥)¶
(紫華賦尚有葩豔挺生碧/枝兮煥若珊瑚之翠英)¶
　　　宜男花賦¶
猗猗令草生於中方花曰宜男號應禎祥逺而望之煥¶
若三辰之麗矢近而察之明若芙蓉之鑒泉於是狡童¶
媛女以時來征結九秋之永思含春風以娯情¶
　　　菊賦(有/序)¶
詩人覩王睢而咏后妃之徳屈平見朱橘而申忠臣之¶
<pb:KR4h0134_WYG_039-32a>¶
志¶
布濩河洛縱横齊秦掇以纎手承以輕巾揉以玉英納¶
以朱脣服之者長壽食之者通神¶
　　　雉賦¶
禀炎離之正氣應朱火之禎祥播五彩之繁縟被華文¶
而成章冠列角之盛儀翹從風而飄揚履嚴距之武節¶
超鸞跱而鳯翔感天和而貽瑞進據鼎而祚商樂周道¶
之方隆敷皓質於越裳¶
<pb:KR4h0134_WYG_039-32b>¶
　　　山雞賦¶
惟南州之令鳥兼坤離而體珍被黄中之正色敷文象¶
以飾身翳景山之竹林超遊集乎水濵鑒中流以顧影¶
晞雲表之清塵¶
　　　鷹賦¶
含炎離之猛氣兮受金剛之純精獨飛跱於林野兮復¶
迴翔於天庭左看若側右視如傾勁翮二六機連體輕¶
鈎爪懸芒足如枯荆嘴利吳㦸目熲星明雄姿邈世逸¶
<pb:KR4h0134_WYG_039-33a>¶
氣横生¶
　　　又¶
奮翅不得起撫翼無所翔飾五采之華絆結璇璣之金¶
鐶雖逍遥於廣厦思擊厲於中原¶
　　　鸚鵡賦¶
竒毛曜體緑采含英鳯翔鸞踦孔質翠榮發言輒應若¶
響追聲懸赬分於丹足婉朱咮之熒熒¶
　　　鬬雞賦¶
<pb:KR4h0134_WYG_039-33b>¶
𤣥羽黝而含曜兮素毛頴而揚精紅縹厠於微黄兮翠¶
彩蔚而流青五色錯而成文兮質光麗而豐盈前看如¶
倒傍視如傾目象規作嘴似削成髙膺峭跱雙翅齊平¶
躍身竦體怒勢横生爪似鍊鋼目如奔星揚翹因風撫¶
翮長鳴猛志横逸勢凌天廷或躑躅踟蹰或囁□容與¶
或爬地俯仰或舞翼未舉或狼顧鴟視或鸞翔鵠舞或¶
佯背而引敵或畢命於强禦於是紛紜翕赫雷合電擊¶
爭奮身而相㦸兮競隼鷙而鵰睨得勢者凌九天失據¶
<pb:KR4h0134_WYG_039-34a>¶
者淪九地徒觀其戰也則距不虛挂翮不徒拊意如饑¶
鷹勢如逸虎¶
　　　蟬賦¶
美兹蟬之純潔兮禀陰陽之微靈含精粹之貞氣兮體¶
自然之妙形潛𤣥昭於后土兮雖在穢而愈馨經青春¶
而未育兮當隆夏而化生忽神蜕而靈變兮奮輕翼之¶
浮征翳密葉之重蔭兮噪閒樹之肅清縁長枝而仰觀¶
兮吸渥露之朝零洎無為而自得兮聆商風而和鳴聲¶
<pb:KR4h0134_WYG_039-34b>¶
嘒嘒以清和兮遥自託乎蘭林嗟羣吟以近唱兮似簫¶
管之餘音清激暢於遐邇兮時感君之丹心¶
　　　乘輿馬賦¶
目若曜星符采横發髙顛懸日雙璧象月頭似削成鬛¶
如鬂髪延首髙驤擢足軒跱氣蓋青雲勢凌萬里九方¶
不能測其天機秦公不能究其妙理¶
　　　良馬賦¶
金覊在首發以明珂鏤鞍采䩸織勒含華¶
<pb:KR4h0134_WYG_039-35a>¶
　　　又¶
飾以金覊甲以玉纓結以輕軒節以和鈴¶
　　　又¶
鞭不得揺手不及動忽然増逝力飛骨踴¶
　　　又¶
奮舋沛艾虎據麟跱望雲睇景乘虚四起縱銜斯逝攬¶
鞚則止¶
　　　馳射馬賦¶
<pb:KR4h0134_WYG_039-35b>¶
何逸羣之竒駿生濛汜之遐濵附南方以定位表天駟¶
於三辰儀乾行之剛健慿坤厚以託身豈驥徳之足慕¶
晞萬里之清塵¶
　　　又¶
百鳥齊興六驥孔閑金銜玉覊文勒鏤鞍明珂景朗華¶
䩸采鮮¶
　　　又¶
佷如革戾如膠鞭裁向腹奮尾跳尻¶
<pb:KR4h0134_WYG_039-36a>¶
　　　人¶
耳小易使鼻大勢怒徃來若鷹鷂超騰如逸虎¶
　　　走狗賦¶
蓋輕迅者莫如鷹猛㨗者莫如虎惟良犬之稟性兼二¶
儁之勁武應天人之景暉順儀象而近處慿水木之和¶
氣鍊金精以自輔統黔喙於秋方居太素之内㝢諒韓¶
盧其不抗豈晉&KR0729;之能禦既乃濟盧泉涉流沙踰三光¶
跨大河希代來貢作珍皇家骨相多竒儀表可嘉足懸¶
<pb:KR4h0134_WYG_039-36b>¶
鉤爪口含素牙首䫫驤螭尾如騰蛇修頸濶腋廣前捎¶
後豐顱促耳長义緩口舒節急筋豹耳龍形蹄如結鈴¶
五魚體成勢若凌青雲目若泉中星轉視流光朱曜赤¶
精震茹黄而慴宋鵲兮越妙古而揚名於是尋漏跡躡¶
遺蹤形疾騰波勢如駭龍邈朝烏之輕機兮絶猛獸之¶
逸軌漂星流而景屬兮逾窈㝠而騰起陵岡越壑横山¶
超谷原無遁兎林無隱鹿顧芷隰以嬉遊兮步蘭臯而¶
騁足然後娛志苑囿逍遥中路屬精萊以待蹤逐東郭¶
<pb:KR4h0134_WYG_039-37a>¶
之狡兎既洋洋以衍衍逞妙觀於永路既迅㨗其無前¶
又閒暇而有度樂極情遺逸足未殫抑武烈而就羅兮¶
順指麾而言旋歸功美於執絏兮其槃瓠之不虞感恩¶
養而懐徳兮願致用於後田聆輶車之鸞鑣兮逸猲獢¶
而盤桓¶
　　　猨猴賦¶
余酒酣耳熱懽顔未伸遂戲猴而縱猿何瓌畸之驚人¶
戴以赤幘襪以朱巾先裝其面又丹其脣揚眉蹙額若¶
<pb:KR4h0134_WYG_039-37b>¶
愁若瞋或長眡而抱勒或嚄咋而&KR3130;齗或顒卬而踟蹰¶
或悲嘯而唫呻既似老公又類胡女或低昡而擇蝨或¶
抵掌而胡舞¶
　　　鷹兎賦¶
鷹謂兎曰汝害于物有益于世華髦被札彤管以制¶
　　　箏賦序¶
箏以為䝉恬所造今觀其器上圓似天下平似地中空¶
准六合絃柱十二擬十二月設之則四象存鼓之則五¶
<pb:KR4h0134_WYG_039-38a>¶
音發體合法度節究哀樂斯乃仁智之器也豈亡國之¶
臣所能開思運巧哉或以為䝉恬所造非也¶
　　　乘輿馬賦序¶
往日劉備之初降也太祖賜之駿馬使自至廐選之歴¶
名馬以百數莫可意者次之下廐有的顱馬委棄莫視¶
疲瘁骨立劉備撫而取之衆莫不笑之馬超破蘇氏塢¶
塢中有駿馬百餘匹自超以下俱爭取肥好者而將軍¶
龎恩獨取一騧馬形觀既醜衆亦笑之其後劉備奔於¶
<pb:KR4h0134_WYG_039-38b>¶
荆州馬超戰於渭南逸足電發追不可逮衆乃服焉¶
　　　琴賦序¶
神農氏造琴所以協和天下人性為至和之主齊桓有¶
鳴琴曰號鍾楚王有琴曰繞梁司馬相如有緑綺蔡邕¶
有焦尾皆名器也¶
　　　彈碁賦序¶
漢武帝好蹴鞠劉向以為蹴鞠勞人體竭人力非至尊¶
所宜御乃因其體而作彈碁以解之今觀其道蹴鞠道¶
<pb:KR4h0134_WYG_039-39a>¶
也¶
　　　蜀葵賦序¶
蜀葵其苗似𤓰瓠嘗種之一年引苗而生華經二年春¶
乃發既大而結鮮紫色曜日¶
　　　芸香賦序¶
始以微香進入終於損棄黄壤吁可閔也遂詠而賦¶
之¶
　　　矯情賦序¶
<pb:KR4h0134_WYG_039-39b>¶
我太宗文皇帝命臣作西征賦又命陳徐諸臣作箴皆¶
含玉吐金爛然成章¶
　　墓誌銘¶
　　　江夏太守任君墓誌銘¶
君承洪苖之髙胄禀岐嶷之上姿質美珪璋志邈雲霄¶
景行足以作儀範柱石足以慮安危弱冠而英名播乎¶
遐邇拜江夏太守内平五敎外運六竒邦國乂安飄塵¶
不作銘曰¶
<pb:KR4h0134_WYG_039-40a>¶
峩峩任君應和秀生如山之峙如海之渟才行闡茂文¶
武是經羣后利徳泊然弗營宜享景福光輔上京如何¶
夙逝不延百齡¶
　　疏¶
　　　陳時務疏¶
臣聞舜舉五臣無為而化用人得其要也天下羣司猥¶
多不可不審得其人也不得其人一日則損不貲况積¶
日乎典謨曰無曠庶官言職之不可乆廢也諸有疾病¶
<pb:KR4h0134_WYG_039-40b>¶
滿百日不差宜令去職優其體秩而寵存之既差而後¶
更用臣不廢職於朝國無曠官之累此王政之急也臣¶
聞先王分士農工商以經國制事各一其業而殊其務¶
自士已上子弟為之立太學以敎之選明師以訓之各¶
隨其才優劣而授用之農以豐其食工以足其器商賈¶
以通其貨故雖天下之大兆庶之衆無有一人游手分¶
數之法周備如此漢魏不定其分百官子弟不修經藝¶
而務交遊未知莅事而坐享天禄農工之業多廢或逐¶
<pb:KR4h0134_WYG_039-41a>¶
淫利而離其事徒繫名於太學然不聞先王之風今聖¶
明之政資治而漢魏之失未改散官衆而學校未設游¶
手多而親農者少工器不盡其宜臣以為亟定其制而¶
通計天下若干人為士足以副在官之吏若干人為農¶
三年足有一年之儲若干人為工足其器用若干人為¶
商賈足以通貨而已尊儒尚學貴農賤商此皆事業之¶
要務也前皇甫陶上事欲令賜拜散官皆課使親耕天¶
下享足食之利禹稷躬稼祚流後世是以明堂月令著¶
<pb:KR4h0134_WYG_039-41b>¶
帝籍之制伊尹古之名臣耕於有莘晏嬰齊之大夫避¶
莊公之難亦耕於海濵昔者聖帝明王賢佐俊士皆嘗¶
從事於農矣王人賜官冗散無事者不督使學則當使¶
耕無縁放之使坐食百姓也今文武之官既衆而拜賜¶
不在職者又多加以服役為兵不得耕稼當農者之半¶
南面食禄者㕘倍於前使冗散之官農而收其租税家¶
得其實而天下之穀可以無乏矣夫家足食為子則孝¶
為父則慈為兄則友為弟則悌天下足食則仁義之敎¶
<pb:KR4h0134_WYG_039-42a>¶
可不令而行也為政之要計人而置官分人而授事士¶
農工商之分不可斯須廢也若果能精其防制計天下¶
文武之官足為副貳者使學其餘皆歸之於農若百工¶
商賈有長者亦皆歸之於農務農若此何有不贍乎虞¶
書曰三載考績三考黜陟幽明是為九年之後乃有遷¶
敘也故居官乆則念立慎終之化居不見乆則競為一¶
切之政六年之限日月淺近不周黜陟陶之所上義合¶
古制夫儒學者王敎之首也尊其道貴其業重其選猶¶
<pb:KR4h0134_WYG_039-42b>¶
恐化之不崇忽而不以為急臣懼日有陵遲而不覺也¶
仲尼有言人能𢎞道非道𢎞人然則尊其道者非惟尊¶
其書而已尊其人之謂也貴其業者不妄敎非其人也¶
重其選者不妄用非其人也若此而學校之綱舉矣¶
　　　水旱上便宜五事¶
臣聞聖帝明王受命天時未必無災是以堯有九年之¶
水湯有七年之旱惟能濟之以人事耳故洪水滔天而¶
免沈溺野無生草而不困匱伏惟陛下聖徳欽明時小¶
<pb:KR4h0134_WYG_039-43a>¶
水旱人未大饑下祗畏之詔求極意之言同禹湯之罪¶
已侔周文之夕愓臣伏懽喜上便宜五事¶
其一曰耕夫務多種而耕暵不熟徒喪功力而無收又¶
舊兵持官牛者官得六分士得四分自持私牛者與官¶
中分施行來乆衆心安之今一朝減持官牛者官得八¶
分士得二分持私牛及無牛者官得七分士得三分人¶
失其所必不懽樂臣愚以為宜佃兵持官牛者與四分¶
持私牛與官中分則天下兵作懽然悦樂愛惜成榖無¶
<pb:KR4h0134_WYG_039-43b>¶
有損棄之憂¶
其二曰以二千石雖奉務農之詔猶不勤心以盡地利¶
昔漢氏以墾田不實徵殺二千石以十數臣愚以為宜¶
申漢氏舊典以警戒天下郡縣皆以死刑督之¶
其三曰以魏初未留意於水事先帝統百揆分河堤為¶
四部并本凡五謁者以水功至大與農事並興非一人¶
所周故也今謁者一人之力行天下諸水無時得徧伏¶
見河堤謁者車誼不知水勢轉為他職更選知水者代¶
<pb:KR4h0134_WYG_039-44a>¶
之可分為五部使各精其方宜¶
其四曰古以步百為畝今以二百四十步為一畝所覺¶
過倍近魏初課田不務多其頃畝但務修其功力故白¶
田收至十餘斛水田收數十斛自頃以來日増田頃畝¶
之課而田兵益甚功不能修理至畝數斛已還或不足¶
以償種非與曩時異天地横遇災害也其病正在於務¶
多頃畝而功不修耳竊見河堤謁者石恢甚精練水事¶
及田事知其利害乞中書召恢委曲問其得失必有所¶
<pb:KR4h0134_WYG_039-44b>¶
補益¶
其五曰臣以為胡夷獸心不與華同鮮卑最甚本鄧艾¶
茍欲取一時之利不慮後患使鮮卑數萬散居人間此¶
必為害之勢也秦州刺史胡烈素有恩信於西方今令¶
烈徃諸胡雖已無惡必且消弭然獸心難保不必其可¶
乆安也若後有動釁烈計能制之惟恐胡虜適困於討¶
擊便能東入安定西赴武威外名為降可動復動此二¶
郡非烈所制則惡胡東西有窟穴浮游之地故復為患¶
<pb:KR4h0134_WYG_039-45a>¶
無以禁之也宜更置一郡於髙平川因安定西州都尉¶
募樂徙民重其復除以充之以通北道漸以實邊計議¶
此二郡及新置郡皆使并屬秦州令烈得專御邊之宜¶
　　　舉清逺疏¶
臣聞先王之臨天下也明其大敎長其義節道化隆於¶
上清議行於下上下相奉人懷義心亡秦蕩滅先王之¶
制以法術相御而義心亡矣近者魏武好法術而天下¶
貴刑名魏文慕通逺而天下賤守節其後綱維不攝而¶
<pb:KR4h0134_WYG_039-45b>¶
虚無放誕之論盈於朝野使天下無復清議而亡秦之¶
病復發於今陛下聖徳龍興受禪𢎞堯舜之化開正直¶
之路體夏禹之至儉綜殷周之典文臣詠歎而已將又¶
奚言惟未舉清逺有禮之臣以敦風節未退虛鄙以懲¶
不恪臣是以猶敢有言¶
　　　　武帝詔報¶
　舉清逺有禮之臣者此尤今之要也¶
　　表¶
<pb:KR4h0134_WYG_039-46a>¶
　　　賀老人星表¶
老人星見體色光明嘉占元吉𢎞無量之祐隆克昌之¶
祚普天同慶率土㑹歡¶
　　　又¶
老人星見暉景光明聖主壽延享祚元吉自天之祐莫¶
不抃舞¶
　　奏¶
　　　諸官病奏¶
<pb:KR4h0134_WYG_039-46b>¶
諸官有病滿百日不差宜令去職優其禮秩既差而復¶
用¶
　　議¶
　　　正朔議¶
帝王受命應厯禪代則不改正朔遭變征伐則改之舜¶
正月上日受終於文祖無改正之文唐虞正朔皆同明¶
矣夏殷周革命乃改魏受漢禪亦已不改至于服色皆¶
從其本唯節幡用黄大晉以金徳王天下順五行三統¶
<pb:KR4h0134_WYG_039-47a>¶
之序矣¶
　　　五祀議¶
禮大記云室中央中霤謂四霤之中也祭于漏井蓋失¶
之矣七祀之文皆云祀行而無井祭竈而不祭井於事¶
則闕夫設祀者非唯報功而已亦神道設敎使民慎之¶
幽明也臣以為帝之都城宜祭一門正宫一門正室一¶
户井竈中霤亦各擇其一正者祭之¶
　　序¶
<pb:KR4h0134_WYG_039-47b>¶
　　　贈扶風馬鈞序¶
馬先生天下之名巧也少而游豫不自知其為巧也當¶
此之時言不及巧焉可以言知乎為博士居貧乃思綾¶
機之變不言而世人知其巧矣舊綾機五十綜者五十¶
躡六十綜者六十躡先生患其喪功費日乃皆易以十¶
二躡其竒文異變因感而作者猶自然之成形陰陽之¶
無窮此輪扁之對不可以言言者又焉可以言校也先¶
生為給事中與常侍髙堂隆驍騎將軍秦朗爭論於朝¶
<pb:KR4h0134_WYG_039-48a>¶
言及指南車二子謂古無指南車記言之虛也先生曰¶
古有之未之思耳夫何逺之有二子哂之曰先生名鈞¶
字徳衡鈞者器之模而衡者所以定物之輕重輕重無¶
凖而莫不模哉先生曰虛爭空言不如試之易效也於¶
是二子遂以白明帝詔先生作之而指南車成此一異¶
也又不可以言者也從是天下服其巧矣居京都城内¶
有地可以為園患無水以灌之乃作飜車令童兒轉之¶
而灌水自覆更入更出其巧百倍於常此二異也其後¶
<pb:KR4h0134_WYG_039-48b>¶
人有上百戲者能設而不能動也帝以問先生可動否¶
對曰可動帝曰其巧可益否對曰可益受詔作之以大¶
木彫構使其形若輪平地施之潛以水發焉設為女樂¶
舞象至令木人擊鼔吹簫作山岳使木人跳丸擲劔縁¶
絙倒立出入自在百官行署舂磨鬬雞變巧百端此三¶
異也先生見諸葛亮連弩曰巧則巧矣未盡善也言作¶
之可令加五倍又患發石車敵人之於樓邊縣濕牛皮¶
中之則墮石不能連屬而至欲作一輪縣大石數十以¶
<pb:KR4h0134_WYG_039-49a>¶
機鼓輪為常則以斷縣石飛擊敵城使首尾電至嘗試¶
以車輪懸瓴甓數十飛之數百步矣有裴子者上國之¶
士也精通見理聞而哂之乃難先生先生口屈不對裴¶
子自以為難得其要言之不已傅子謂裴子曰子所長¶
者言也所短者巧也馬氏所長者巧也所短者言也以¶
子所長擊彼所短則不得不屈以子所短難彼所長則¶
必有所不解者夫巧天下之微事也有所不解而難之¶
不已其相擊刺必已逺矣心乖於内口屈於外此馬氏¶
<pb:KR4h0134_WYG_039-49b>¶
所以不對也傅子見安卿侯言及裴子之論安卿侯又¶
與裴子同傅子曰聖人具體備物取人不以一揆也有¶
以神取之者有以言取之者有以事取之者有以神取¶
之者不言而誠心先達徳行顔淵之倫是也以言取之¶
者以變辯是非言語宰我子貢是也以事取之者若政¶
事冉有季路文學子游子夏雖聖人之明盡物如有所¶
用必有所試然則試冉季以政試游夏以學矣游夏猶¶
然况自此而降者乎何者懸言物理不可以言盡也施¶
<pb:KR4h0134_WYG_039-50a>¶
之於事言之難盡而試之易知也今若馬氏所欲作者¶
國之精器軍之要用也費十尋之木勞二人之力不經¶
時而是非定難試易驗之事而輕以言抑人異能此猶¶
以已智任天下之事不易其道以御難盡之物此所以¶
多廢也馬氏所作因變而得是則初所言者不皆是矣¶
其不皆是因不用之是不世之巧無由出也夫同情者¶
相妬同事者相害中人所不能免也故君子不以人害¶
人必以考試為衡石廢衡石而不用此美玉所以見誣¶
<pb:KR4h0134_WYG_039-50b>¶
為石荆和所以抱璞而哭之也於是安卿侯悟遂言之¶
武安侯武安侯忽之不果試也此既易試之事又馬氏¶
巧名已定猶忽而不察况幽深之才無名之璞乎後之¶
君子其鑒之哉馬先生之巧雖古公輸般墨翟王爾近¶
漢世張平子不能過也公輸般墨翟皆見用於時乃有¶
益於世平子雖為侍中馬先生雖給事省中俱不典工¶
官巧無益於世用人不當其才聞賢不試以事良可恨¶
也裴子者裴秀安卿侯者曹羲也武安侯者曹爽也¶
<pb:KR4h0134_WYG_039-51a>¶
　　　連珠序¶
所謂連珠者興於漢章帝之世班固賈逵傅毅三才子¶
受詔作之而蔡邕張華之徒又廣焉其文體辭麗而言¶
約不指説事情必假喻以逹其㫖而賢者微悟合於古¶
詩勸興之義欲使歴歴如貫珠易覩而可悦故謂之連¶
珠也班固喻美辭壯文章𢎞麗最得其體蔡邕似論言¶
質而辭碎然㫖篤矣賈逵儒而不艷傅毅有文而不典¶
　　　華嶽銘序¶
<pb:KR4h0134_WYG_039-51b>¶
易稱法象莫大乎天地天以髙明崇顯而嶽配焉地以¶
廣厚為基而嶽體焉若夫太華之為鎮也五嶽列位而¶
存其首三條分方而處其中故能參兩儀以比徳協和¶
氣之絪緼故雲行與雨施興靁風以動物是以古先歴¶
代聖帝明王莫不燔柴加牲尊而祀焉於虞書則西廵¶
狩至于西嶽而親祭焉於禮則大司馬掌其分域而大¶
宗伯典其禮祀也¶
　　　七謨序¶
<pb:KR4h0134_WYG_039-52a>¶
昔枚乘作七發而屬文之士若傅毅劉廣世崔駰李尤¶
桓麟崔琦劉梁之徙承其流而作之者紛焉七激七興¶
七依七欵七説七蠲七舉之篇於時通儒大才馬季長¶
張平子亦引其源而廣之馬作七厲張造七辨或以恢¶
大道而導幽滯或以黜瑰奓而託諷詠揚暉播烈垂於¶
後世者凡十有餘篇自大魏英賢迭作有陳王七啟王¶
氏七釋楊氏七訓劉氏七華從父侍中七誨並陵前而¶
邈後揚清風於儒林亦數篇焉世之賢明多稱七激為¶
<pb:KR4h0134_WYG_039-52b>¶
工餘以為未盡善也七辨似也非張氏至思比之七激¶
未為劣也七釋僉曰妙哉吾無間矣若七依之卓轢一¶
致七辨之纒綿精巧七啟之奔逸壯麗七釋之精密閑¶
理亦近代之所希也¶
　　論¶
　　　茍何論¶
以文王之道事其親者其潁昌何侯乎其荀侯乎古稱¶
曽閔今日曽何内盡其心以事其親外崇禮讓以接天¶
<pb:KR4h0134_WYG_039-53a>¶
下孝子百世之宗仁人天下之命有能行孝之道君子¶
之儀表也詩云髙山仰止景行行止令徳不遵二夫子¶
之景行者非樂中正之道也¶
　　　又¶
潁昌侯之事親其盡孝子之道乎存盡其和事盡其敬¶
亡盡其哀予於潁昌侯見之矣¶
　　　又¶
見其親之黨如見其親六十而孺慕予於潁昌侯見之¶
<pb:KR4h0134_WYG_039-53b>¶
矣¶
　　贊¶
　　　漢髙祖畫贊¶
赫赫漢祖受命龍興五星協象神母告徵討秦滅項如¶
日之升超從側陋光據萬乘¶
　　　漢明帝畫贊¶
肅矣孝明仗法任刑勤綜萬機察下以情未𢎞道治用¶
致太平專信俗儒非禮之經¶
<pb:KR4h0134_WYG_039-54a>¶
　　　班媫妤畫贊¶
斌斌媫妤履正修文進辭同輦以禮匡君納侍顯徳讜¶
對解紛退身避害志邈浮雲¶
　　　明徳馬皇后贊¶
明徳馬后執履貞素光崇六行動遵禮度作后作母帝¶
諮厥謀國賴内訓家應顯祚¶
　　　古今畫贊(信/陵)¶
信陵魏雄虎視龍驤謀嬴奮駭雷動北彊¶
<pb:KR4h0134_WYG_039-54b>¶
　　　又(孫/武)¶
孫武論兵實妙於神竒正迭用變化無形¶
　　　太常趙咨畫贊¶
天下信之如日月仰之如雲雨仁風翔於路衢禮讓行¶
于士女時亮天工四門順軌¶
　　　楊阜贊序¶
君構潛謀以龍變應事機而虎發山西數郡獲安者君¶
克敵之勲也¶
<pb:KR4h0134_WYG_039-55a>¶
　　箴¶
　　　吏部尚書箴¶
明明王軌制為九秩君執常道臣有定職各有攸司乂¶
用不慝貴無常尊賤不恒卑不明厥徳國用顛危昔舜¶
舉禹咎繇而俊乂在官湯舉阿衡而不仁流屏且表正¶
而象平日夕而景側處喉舌者患銓衡之無常不患於¶
不明故曰無謂隱微廢公任私無好自專違衆取怨是¶
以古之君子無親無疎縱心大倫修已以道𢎞道以身¶
<pb:KR4h0134_WYG_039-55b>¶
易貴好爵書慎官人官不可妄授職不可闇受能者養¶
之致福不能者弊之招咎衡臣司書敢告左右¶
　　　太子少傅箴¶
夫金木無常方圓應形亦有隱括習以性成故近朱者¶
赤近墨者黒聲和則響清形正則影直正人在側徳義¶
盈堂鮑肆先入蘭蕙不芳傅臣司訓敢告君王¶
　　銘¶
　　　印銘¶
<pb:KR4h0134_WYG_039-56a>¶
徃昔先王配天垂則乃設印章作信萬國取象晷度是¶
銘是刻文明慎密直方其徳本立道生歸乎𤣥黙太上¶
結繩下無荒慝¶
　　　劍銘¶
道徳不修雖有千金之劍何所用之先王觀變而服劍¶
所以立武象也太上有象而已其次則親用之銘曰光¶
文耀武以衛乃國¶
　　　棟銘¶
<pb:KR4h0134_WYG_039-56b>¶
國有維輔屋有棟梁室之傾尚可柱也心之傾不可輔¶
也¶
　　　筆銘¶
韚韚彤管冉冉輕翰正色𤣥墨銘心冩言¶
　　　鏡銘¶
人徒鑒于鏡止于見形鑒人可以見情¶
　　　杖銘¶
杖正心安厥身以隨不安則傾不貞則危¶
<pb:KR4h0134_WYG_039-57a>¶
　　　澡盤銘¶
與其澡於水寧澡於徳水之清猶可穢也徳之修不可¶
塵也¶
　　　燈銘¶
晃晃華燈含滋炳靈素膏流液𤣥炷亭亭丹水陽輝飛¶
景蘭亭¶
　　　龜滴銘¶
鑄兹靈龜體象自然含出源水有似清泉潤彼𤣥墨染¶
<pb:KR4h0134_WYG_039-57b>¶
此弱翰申情冩素經緯羣言¶
　　　席銘¶
閒居勿極其歡(左/端)寢處母忘其患(右/端)居其安無忘其危¶
(左/後)惑生於邪色禍成於多言(右/後)¶
　　　被銘¶
被雖温無忘人之寒無厚於已無薄於人¶
　　　衣銘¶
衣服從其儀君子徳也衣以飾外徳以備内内修外飾¶
<pb:KR4h0134_WYG_039-58a>¶
禮有制也¶
　　　裳銘¶
上衣下裳天地則也服從其宜君子徳也¶
　　　冠銘¶
居髙無忘危在上無忘敬懼則安敬則正¶
　　　履銘¶
戒之哉念履正無履邪正者吉之路邪者凶之徵¶
　　　𤣥龍銘¶
<pb:KR4h0134_WYG_039-58b>¶
麗哉神龍誕應陽精潛景九淵飛躍天庭屈伸從時變¶
化無形偃伏汙泥上凌太清¶
　　　靈蛇銘¶
嘉兹靈蛇斷而能續飛不須翼行不假足上騰雲霄下¶
遊山嶽進此明珠預身龍族¶
　　　擬金人銘作口銘¶
神以感通心繇口宣福生有兆禍來有端情莫多妄口¶
莫多言蟻孔潰河溜穴傾山病從口入禍從口出存亡¶
<pb:KR4h0134_WYG_039-59a>¶
之機開闔之術口與心謀安危之源樞機之發榮辱存¶
焉¶
　　誡¶
　　　口誡¶
勿謂何有積怨致咎勿曰不傳伏流成川蟻孔潰河流¶
穴傾山¶
　　頌¶
　　　魏徳頌¶
<pb:KR4h0134_WYG_039-59b>¶
朱旗翳天𤣥甲炤路　戎車萬駟逸驥千羣¶
　　設難¶
　　　客難¶
振筆若天文運思若迴雲¶
　　誄¶
　　　太僕龎侯誄¶
烝烝孝敬行著閨庭如蘭之芳如金之貞在亂不回處¶
暗斯明仁象春日威配秋霜慈恩雨施惠化風揚嘉善¶
<pb:KR4h0134_WYG_039-60a>¶
獻親疾惡若讐品定人倫清濁異流將繼四祖世據削¶
定天假其年主優其禄等勲伊吕比壽東嶽¶
　　祝文¶
　　　祝祖文¶
祖君自東百靈齊行翠蓋翩翩象輿琱箱王予進駕驂¶
服調良¶
　　服¶
　　　魏武帝擬古皮弁裁縑帛為白帢以易舊服¶
<pb:KR4h0134_WYG_039-60b>¶
白乃軍容非國容也¶
　　　魏尚書何晏好服婦人之服¶
此服妖也夫衣裳之制所以定上下殊内外也大雅云¶
𤣥衮赤舄鉤膺鏤錫敬其文也小雅云有嚴有翼共武¶
之服詠其武也若内外不殊王制失敘服妖既作身隨¶
之亡妹喜冠男子之冠桀亡天下何晏服婦人之服亦¶
亡其家其咎均也吳婦人之修容者急束其髪而劘角¶
過于耳蓋其俗自操束大急而亷隅失中之謂也故吳¶
<pb:KR4h0134_WYG_039-61a>¶
之風俗相驅以急言論彈射以刻薄相尚居三年之喪¶
者徃徃有致毁以死諸葛患之著正交論雖不可以經¶
訓整亂蓋救時之作也¶
　　樂府¶
　　　晉郊祀歌三首¶
　　　　(晉書樂志曰武帝受命㤗始二年詔郊祀明/堂禮樂權用魏儀遵周室肇稱殷禮之義但)¶
　　　　(改樂章使傳𤣥為/之辭凡十九篇)¶
　　　　夕牲歌¶
<pb:KR4h0134_WYG_039-61b>¶
天命有晉穆穆明明我其夙夜祗事上靈常于時假迄¶
用其(一作/冇)成於薦𤣥牡進夕其牲崇徳作樂神祗是聽¶
　　　　迎送神歌¶
宣文蒸哉日靖四方永言保之夙夜匪康光天之命上¶
帝是皇嘉樂殷薦靈祚景祥神祗降假享福無疆¶
　　　　饗神歌(三/章)¶
天祚有晉其命惟新受終于魏奄有兆(晉書/作黎)民燕及皇¶
天懷柔百神丕顯遺烈之徳之純享其𤣥牡式用肇禋¶
<pb:KR4h0134_WYG_039-62a>¶
神祗來格福禄是臻¶
時邁其猶昊天子之祐享有晉兆民戴之畏天之威敬¶
授人時丕顯丕承於猶繹思皇極斯建庶績咸熙庶幾¶
夙夜惟晉之祺¶
宣文惟后克配彼天撫寧四海保有康年於乎緝熙肆¶
用靖民爰立典制爰修禮紀作民之極莫非資始克昌¶
厥後永言保之¶
　　　晉天地郊明堂歌六首¶
<pb:KR4h0134_WYG_039-62b>¶
　　　　夕牲歌(天地郊/明堂同)¶
皇矣有晉時邁其徳受終于天光濟萬國萬國既光神¶
定厥祥䖍于郊祀祗事上皇祗事上皇百福是臻巍巍¶
祖考克配彼天嘉牲匪歆徳馨惟饗受天之祐神化四¶
方(宋書作神/和四暢)¶
　　　　降神歌¶
於赫大晉膺(晉書/作應)天景祥二帝邁徳宣兹重光我皇受¶
命奄有萬方郊祀配享禮樂孔章神祗嘉饗祖考是皇¶
<pb:KR4h0134_WYG_039-63a>¶
克昌厥後保祚無疆¶
　　　　天郊饗神歌¶
整泰壇祀(晉書/作禮)皇神精氣感百靈賔藴朱火燎芳薪紫¶
烟遊(一作/起)冠青雲神之體靡象形曠無方幽以清神之¶
來光景照聽無聞視無兆神之至舉歆歆靈爽協動余¶
心神之坐同歡娛澤雲翔化風舒嘉樂奏文中聲八音¶
諧神是聽咸潔齊竝芬芳烹牷牲享玉觴神悦饗歆禋¶
祀祐大晉降繁祉祚京邑行(晉書/作廣)四海保天年(晉書/作命)窮¶
<pb:KR4h0134_WYG_039-63b>¶
地紀¶
　　　　地郊饗神歌¶
整泰折竢皇祗衆神感羣靈儀陰祀設吉禮施夜將極¶
時未移祗之體無形象潛泰幽洞忽荒祗之出薆若有¶
靈無逺天下母祗之來遺光景昭若存終㝠㝠祗之至¶
舉欣欣舞象徳歌成文祗之坐同歡豫澤雨施化雲布¶
樂八變聲敎敷物咸亨祗是娛齊既潔侍者肅玉觴進¶
咸穆穆饗嘉豢歆徳馨祚有晉暨羣生溢九壤格天庭¶
<pb:KR4h0134_WYG_039-64a>¶
保萬壽延億齡¶
　　　　又(初學/記載)¶
結方丘祗國琛樽既享俎既歆歛檢玉具鏖金楙百福¶
底自古協萬壽迄在今¶
　　　　明堂饗神歌¶
經始明堂享配匪解於皇烈考光配上帝赫赫上帝既¶
髙既崇聖考是配明徳(樂府/作堂)顯融率土敬職萬方來祭¶
常于世假保祚永世¶
<pb:KR4h0134_WYG_039-64b>¶
　　　晉宗廟歌十一首¶
　　　　(南齊書樂志曰晉泰始中傅𤣥造祠廟夕牲/昭夏歌一篇迎送神肆夏歌一篇登歌七廟)¶
　　　　(七篇饗神歌二篇𤣥云登歌歌盛徳之功烈/故廟異其文饗神猶周頌之有瞽及雍但説)¶
　　　　(祭饗神明禮樂之盛/七廟饗神皆用之)¶
　　　　夕牲歌¶
我夕我牲猗歟敬止嘉豢孔時供兹享祀神鑒厥誠博¶
碩斯歆祖考降饗以虞孝孫之心¶
　　　　迎送神歌¶
<pb:KR4h0134_WYG_039-65a>¶
嗚呼悠哉日鑒在兹以時享祀神明降之神明斯降既¶
祐饗之祚我無疆受天之祜赫赫太上巍巍聖祖明明¶
烈考丕承繼序¶
　　　　征西將軍登歌¶
經始宗廟神明戾止申錫無疆祗承享祀假哉皇祖綏¶
予孫子燕及後昆錫兹繁祉¶
　　　　豫章府君登歌¶
嘉樂肆庭薦祀在堂皇皇宗廟乃祖先皇濟濟辟公相¶
<pb:KR4h0134_WYG_039-65b>¶
予蒸嘗享祀不忒降福穰穰¶
　　　　潁川府君登歌¶
於邈先后實司于天顯矣皇祖帝祉肇臻本支克昌資¶
始開元惠我無疆享祀(晉書/作祚)永年¶
　　　　京兆府君登歌¶
於惟曾皇顯顯令徳髙明清亮匪兢柔克保乂命祐基¶
命惟則篤生聖祖光濟四國¶
　　　　宣皇帝登歌¶
<pb:KR4h0134_WYG_039-66a>¶
於鑠皇祖聖徳欽明勤施四方夙夜敬止載敷文敎載¶
揚武烈匡定社稷恭行天罰經始大業造創帝基畏天¶
之命于時保之¶
　　　　景皇帝登歌¶
執競景皇克明克哲旁作穆穆惟祗惟畏纂宣之緒耆¶
定厥功登此俊乂糾彼羣凶業業在位帝既勤止維天¶
之命於穆不已¶
　　　　文皇帝登歌¶
<pb:KR4h0134_WYG_039-66b>¶
於皇時晉允文文皇聰明睿智聖敬神武萬幾莫綜皇¶
斯清之虎兕(晉書作/虵豕)放命皇斯平之柔逺能邇簡授英¶
賢創業垂統勲格皇天¶
　　　　饗神歌(二/章)¶
曰晉是帝饗祀時序宗廟致敬禮樂具舉惟其來祭普¶
天率土犧樽既奠清酤既載亦有和羮薦羞斯備蒸蒸¶
永慕感時興思登歌奏舞神樂其和祖考來格祐我邦¶
家敷天之下罔不休嘉¶
<pb:KR4h0134_WYG_039-67a>¶
肅肅在位濟濟臣工四海來格禮儀有容鐘鼓振管弦¶
理舞開元歌永始神胥樂兮肅肅在位臣工濟濟小大¶
咸敬上下有禮理管絃振鼔鐘舞象徳歌咏功神胥樂¶
兮肅肅在位有來雍雍穆穆天子相維辟公禮有儀樂¶
有則舞象功歌詠徳神胥樂兮¶
　　　晉四廂樂歌三首¶
　　　　(晉書樂志曰晉初食舉亦用鹿鳴至武帝泰/始五年使傅𤣥荀朂張華各造正旦行禮及)¶
　　　　(王公上壽酒食舉樂歌詩後又詔成公綏亦作/焉傅𤣥造三篇一曰天鑒二曰於赫三曰天命)¶
<pb:KR4h0134_WYG_039-67b>¶
　　　　正旦大㑹行禮歌(四/章)¶
天鑒有晉世祚聖皇時齊七政朝此萬方¶
鐘鼓斯震九賔備禮正位在朝穆穆濟濟¶
煌煌三辰實麗于天君后是象威儀孔䖍¶
率禮無愆莫非邁徳儀刑聖皇萬邦惟則¶
　　　　上壽酒歌¶
於赫明明聖徳龍興三朝獻酒萬壽是膺敷佑四方如¶
日之升自天降祚元吉有徵¶
<pb:KR4h0134_WYG_039-68a>¶
　　　　食舉東西廂歌(十三/章)¶
天命大晉載育羣生於穆上徳隨時化成¶
自祖配命皇皇后辟繼天創業宣文之績¶
丕顯宣文先知稼穡克恭克儉足敎足食¶
既敎食之𢎞濟艱難上帝是祐下民所安¶
天祐聖皇萬邦來賀雖安勿安乾乾匪暇¶
乃正丘郊乃定冡社廙廙作宗光宅天下¶
惟敬朝饗爰奏食舉盡禮供御嘉樂有序¶
<pb:KR4h0134_WYG_039-68b>¶
樹羽設業笙鏞以間琴瑟齊列亦有篪塤¶
喤喤鼓鐘鎗鎗磬管八音克諧載夷載簡¶
既夷既簡其大不禦風化潛興如雲如雨¶
如雲之覆如雨之潤聲敎所暨無思不順¶
敎以化之樂以和之和而養之時惟邕熙¶
禮慎其儀樂節其聲於鑠皇繇既和且平¶
　　　晉鼓吹曲二十二首¶
　　　　(晉書樂志曰武帝令傅𤣥製/鼓吹曲二十二篇以代魏曲)¶
<pb:KR4h0134_WYG_039-69a>¶
　　　　靈之祥¶
　　　　(古朱鷺行古今樂録曰靈之祥言宣皇帝之/佐魏猶虞舜之事堯也既有石瑞之徵又能)¶
　　　　(用武以誅孟/度之逆命也)¶
靈之祥石瑞章旌金徳出西方天降命授宣皇應期運¶
時龍驤繼大舜佐陶唐讚武文建帝綱孟氏叛據南疆¶
追有扈亂五常吳宼勁蜀虜彊交誓盟連遐荒宣赫怒¶
奮鷹揚震乾威曜電光陵九天陷石城梟逆命拯有生¶
萬國安四海寧¶
<pb:KR4h0134_WYG_039-69b>¶
　　　　宣受命¶
　　　　(古思悲翁行古今樂録曰宣受命/言宣帝禦諸葛亮養威重運神兵)¶
宣受命應天機風雲時動神龍飛禦諸葛鎮雍梁邊境¶
安夷夏康務節事勤定傾攬英雄保持盈淵穆穆赫明¶
明沖而泰天之經養威重運神兵亮乃震斃天下(晉書/有安)¶
(字/)寧¶
　　　　征遼東¶
　　　　(古艾而張行古今樂録曰征遼東/言宣帝討滅公孫淵而梟其首也)¶
<pb:KR4h0134_WYG_039-70a>¶
征遼東敵失據威靈邁日域公孫既授首羣逆破膽咸¶
震怖朔北響應海表景附武功赫赫徳雲布¶
　　　　宣輔政¶
　　　　(古上之回行古今樂録曰言宣帝聖道深逺/撥亂反正網羅文武之才以定二儀之序也)¶
宣皇輔政聖烈深撥亂反正從天心網羅文武才慎厥¶
所生所生賢遺敎施安上治民化風移肇創(一作/造)帝基¶
洪業垂於鑠明明時赫戲功濟萬世定二儀定二儀雲¶
行(樂府/作澤)雨施海外風馳¶
<pb:KR4h0134_WYG_039-70b>¶
　　　　時運多難¶
　　　　(古擁離行古今樂録曰時運多難/言宣帝致討吳方有征無戰也)¶
時運多難道敎痡天地變化有盈虛蠢爾吳蠻虎視江¶
湖我皇赫斯致天誅有征無戰弭其圖天威横被廓東¶
隅¶
　　　　景龍飛¶
　　　　(古戰城南行古今樂録曰景龍飛言景/帝克明威敎祚隆無疆崇此洪基也)¶
景龍飛御天威聰鑒𤣥察動與神明協機從之者顯逆¶
<pb:KR4h0134_WYG_039-71a>¶
之者滅夷文敎敷武功巍普被四海萬邦望風莫不來¶
綏聖徳潛斷先天弗違弗違祥享世永長猛以致寛道¶
化光赫明明祚隆無疆帝績惟期有命既集崇此洪基¶
　　　　平玉衡¶
　　　　(古巫山髙行古今樂録曰平玉衡言景帝一/萬國之殊風齊四海之乖心禮賢養士而纂)¶
　　　　(洪業/也)¶
平玉衡糺姦回萬國殊風四海乖禮賢養士羈御英雄¶
思心齊纂戎洪業崇皇階品物咸亨聖敬日躋聰鑒盡¶
<pb:KR4h0134_WYG_039-71b>¶
下情明明綜天機¶
　　　　文皇統百揆¶
　　　　(古上陵行古今樂録曰文皇統百揆/言文帝始統百揆以敷太平之化也)¶
文皇統百揆繼天理萬方武將鎮四隅英佐盈朝堂謀¶
言協秋蘭清風發其芳洪澤所漸潤礫石為珪璋大道¶
侔五帝盛徳踰三王咸光大上參天與地至化無内外¶
無内外六合竝康乂竝康乂遘兹嘉㑹在昔羲與農大¶
晉徳斯邁鎮征及諸州為蕃衛𤣥功濟四海洪烈流萬¶
<pb:KR4h0134_WYG_039-72a>¶
世¶
　　　　因時運¶
　　　　(古將進酒行古今樂録曰因時運言文帝因/時運變聖謀潛施解長蛇之交離羣桀之黨)¶
　　　　(以武濟文審其大/計以邁其徳也)¶
因時運聖策施長虵交解羣桀離勢窮奔吳虎騎厲惟¶
武進審大計時邁其徳清一世¶
　　　　惟庸蜀¶
　　　　(古有所思行古今樂録曰惟庸蜀言/文帝平蜀封建萬國復五等之爵也)¶
<pb:KR4h0134_WYG_039-72b>¶
惟庸蜀潛號天一隅劉僃逆帝命禪亮承其餘擁衆數¶
十萬闚隙乘我虛驛騎進羽檄天下不遑居姜維屢寇¶
邊隴上為荒蕪文皇愍斯民歴世受罪辜外謨藩屏臣¶
内謨衆士夫爪牙應指授腹心獻(一作/同)良圖良圖協成¶
文大(一作/乃)興百萬軍雷鼓震地起猛勢陵浮雲逋虜畏¶
天誅面縛造壘門萬里同風教逆命稱妾臣光建五等¶
紀綱天人¶
　　　　天序¶
<pb:KR4h0134_WYG_039-73a>¶
　　　　(古芳樹行古今樂録曰天序言聖皇應/厯受禪𢎞濟大化用人各盡其才也)¶
天序厯應受禪承靈祜御羣龍勒螭虎𢎞濟大化英雋¶
作輔明明統萬機赫赫鎮四方咎繇稷契之疇協蘭芳¶
禮王臣覆兆民化之如天與地誰敢愛其身¶
　　　　大晉承運期¶
　　　　(古上邪行古今樂録曰大晉承運/期言聖皇應籙受圗化象神明也)¶
大晉承運期徳隆聖皇時清晏白日垂光應籙圖陟帝¶
位繼天正玉衡化行象神明至哉道隆虞與唐元首敷¶
<pb:KR4h0134_WYG_039-73b>¶
洪化百寮股肱竝忠良民大康隆隆赫赫福祚盈無疆¶
　　　　金靈運¶
　　　　(古君馬黄行古今樂録曰金靈運言聖/皇踐祚致敬宗廟而孝道行於天下也)¶
金靈運天符發聖徵見參日月惟我皇體神聖受魏禪¶
應天命皇之興靈有徵登大麓御萬乘皇之輔若闞虎¶
爪牙奮莫之禦皇之佐讚清化百事理萬邦賀神祗應¶
嘉瑞章恭享禮薦先皇樂時奏磬管鏘鼓淵淵鐘鍠鍠¶
奠樽俎實玉觴神歆饗咸悦康宴孫子祐無疆大孝烝¶
<pb:KR4h0134_WYG_039-74a>¶
烝徳教被萬方¶
　　　　於穆我皇¶
　　　　(古雉子行古今樂録曰於穆我/皇言聖皇受命德合神明也)¶
於穆我皇盛徳聖且明受禪君世光濟羣生普天率土¶
莫不來庭顒顒六合内望風仰泰清萬國雍雍興頌聲¶
大化洽地平而天成七政齊玉衡惟平峨峨佐命濟濟¶
羣英夙夜乾乾萬機是經雖治興匪荒寧謙道光沖不¶
盈天地合徳日月同榮赫赫煌煌曜幽㝠三光克從於¶
<pb:KR4h0134_WYG_039-74b>¶
顯天垂景星龍鳯臻甘露宵零肅神祗祗上靈萬物欣¶
戴自天效其成¶
　　　　仲春振旅¶
　　　　(古聖人出行古今樂録曰仲春振旅/言大晉申文武之敎畋獵以時也)¶
仲春振旅大致民武敎於時日新師執提工執鼓坐作¶
從(晉書/作起)節有序盛矣允文允武蒐田表禡申法誓遂圍¶
禁獻社祭允以時明國制文武竝用禮之經列車如戰¶
大教明古今誰能去兵大晉繼天濟羣生¶
<pb:KR4h0134_WYG_039-75a>¶
　　　　夏苗田¶
　　　　(古臨髙臺行古今樂録曰夏苗田/言大晉畋狩順時為苗除害也)¶
夏苗田運將徂軍國異容文武殊乃命羣吏選車徒辨¶
其號名讚契書王軍啟八門行同上帝居時路建大麾¶
雲旗翳紫虛百官象其事疾則疾徐則徐回衡旋軫罷¶
陳斃車獻禽享祠烝烝配有虞惟大晉徳參兩儀化雲¶
敷¶
　　　　仲秋獮田¶
<pb:KR4h0134_WYG_039-75b>¶
　　　　(古遠期行古今樂録曰仲秋獮田言大/晉雖有文徳不廢武事順時以殺伐也)¶
仲秋獮田金徳常剛涼風清且厲凝露結為霜白藏司¶
辰蒼隼時鷹揚鷹揚猶尚父順天以殺伐春秋時序雷¶
霆振威曜進退由鉦鼓致禽祀祊羽毛之用充軍府赫¶
赫大晉徳芬烈陵三五敷化以文雖治(晉書/作安)不廢武光¶
宅四海永享天之祜¶
　　　　順天道¶
　　　　(古石留行古今樂録曰順天道言仲/冬大閱用武修文大晉之徳配天也)¶
<pb:KR4h0134_WYG_039-76a>¶
順天道握神契三時示講武事冬大閲鳴鐲振鼓鐸旌¶
旗象虹霓文制其中武不窮武動軍誓衆禮成而義舉¶
三驅以崇仁進止不失其序兵卒練將如闞虎惟闞虎¶
氣陵青雲解圍三面殺不殄羣偃旌麾班六軍獻享蒸¶
修典文嘉大晉徳配天禄報功爵俟賢饗燕樂受兹百¶
禄嘉(晉書/作壽)萬年¶
　　　　唐堯¶
　　　　(古務成行古曲亡古今樂録曰唐/堯言聖皇陟帝位徳化光四表也)¶
<pb:KR4h0134_WYG_039-76b>¶
唐堯諮務成謙謙徳所興積漸終光大履霜致堅冰神¶
明道自然(晉書/作成)河海猶可凝舜禹統百揆元凱以次升¶
禪讓應天厯睿聖世相承我皇陟帝位平衡正凖繩徳¶
化飛四表祥氣見其徵興王坐俟旦亡主(一作/國)恬自矜¶
致逺由近始覆簣成山陵披圖按先籍有其證靈液¶
　　　　𤣥雲¶
　　　　(古𤣥雲行古曲亡古今樂録曰/𤣥雲言聖皇用人各盡其才也)¶
𤣥雲起丘山祥氣萬里㑹龍飛何蜿蜿鳯翔何翽翽昔¶
<pb:KR4h0134_WYG_039-77a>¶
在唐虞朝時見青雲際今親遊萬(一作/方)國流光溢天外¶
鶴鳴在後園清音隨風邁成湯隆顯命伊摰來如飛周¶
文獵渭濵遂載吕望歸符合如影響先天天弗違輟耕¶
綜時(晉書/作地)網解褐衿天維元功配二王芬馨世所稀我¶
皇叙羣才洪烈何巍巍桓桓征四表濟濟理萬機神化¶
感無方髦才盈帝畿丕顯惟昧旦日新孔所咨茂哉明¶
聖徳日月同光輝¶
　　　　伯益¶
<pb:KR4h0134_WYG_039-77b>¶
　　　　(古黄爵行古今樂録曰伯益言赤鳥銜/書冇周以興今聖皇受命神雀來也)¶
伯益佐舜禹職掌山與川徳侔十六相思心入無間(樂/府)¶
(作/閒)智理周萬物下知衆鳥言黄雀應清化翔集何翩翩¶
和鳴棲庭樹徘徊雲日間夏桀為無道密網施山河酷¶
祝振纎網當奈黄雀何殷湯崇天徳去其三面羅逍遥¶
羣飛來鳴聲乃復和朱雀作南宿鳯凰統羽羣赤烏衘¶
書至天命瑞周文神雀今來遊為我受命君嘉祥致天¶
和膏澤隆(一作/降)青雲蘭風發芳氣闔世同其芬¶
<pb:KR4h0134_WYG_039-78a>¶
　　　　釣竿¶
　　　　(古釣竿行漢鐃歌二十二曲無釣竿古今樂/録曰釣竿言聖皇徳配堯舜又有吕望之佐)¶
　　　　(以濟天功/致太平也)¶
釣竿何冉冉甘餌芳且鮮臨川運思心微綸沈九淵太¶
公寳此術乃在靈秘篇機變隨物移精妙貫未然游魚¶
驚著釣潛龍飛戻天戻天安所至撫翼翔太清太清一¶
何異兩儀出渾成玉衡正三辰造化賦羣形退願輔聖¶
君與神合其靈我君𢎞逺略天人不足并天人初并時¶
<pb:KR4h0134_WYG_039-78b>¶
昧昧何芒芒日月有徵兆文象興三皇蚩尤亂生靈黄¶
帝用兵征萬方逮夏禹而徳衰三代不及虞與唐我皇¶
聖徳配堯舜受禪即祚享天祥率土䝉祐靡不肅庶事¶
康庶事康穆穆明明荷百禄保無極永泰平¶
　　　晉正徳大豫舞歌二首¶
　　　　(宋書樂志曰晉荀朂典知樂事造正徳/大豫之舞朂及傅𤣥張華又各造舞歌)¶
　　　　正徳舞歌¶
天命有晉光濟萬國穆穆聖皇文武惟則在天斯正在¶
<pb:KR4h0134_WYG_039-79a>¶
地成徳載韜政刑載崇禮教我敷𤣥化臻於中道¶
　　　　大豫舞歌¶
於鑠皇晉配天受命煕帝之光世徳惟聖嘉樂大豫保¶
祐萬姓淵兮不竭冲而用之先帝弗違䖍奉天時¶
　　　晉宣武舞歌四首¶
　　　　(晉書樂志曰魏黄初改漢巴渝舞曰昭武舞/景初又作武始咸熙章斌三舞皆執羽籥及)¶
　　　　(晉改昭武舞曰宣武/舞羽籥舞曰宣文舞)¶
　　　　惟聖皇篇　　　　　　　矛俞第一¶
<pb:KR4h0134_WYG_039-79b>¶
惟聖皇徳巍巍光四海禮樂猶形影文武為表裏乃作¶
巴渝肆舞士劍弩齊列戈矛為之始進退疾鷹鷂龍戰¶
而豹起如亂不可亂動作順其理離合有綂紀¶
　　　　短兵篇　　　　　　　　劍俞第二¶
劍為短兵其勢險危疾踰飛電回旋應規武節齊聲或¶
合或離電發星騖若景若差兵法攸象軍容是儀¶
　　　　軍鎮篇　　　　　　　　弩俞第三¶
弩為逺兵軍之鎮其發有機體難動徃必速重而不遲¶
<pb:KR4h0134_WYG_039-80a>¶
鋭精分鏄射逺中微弩俞之樂一何竒變多姿退若激¶
進若飛五聲協八音諧宣武象讚天威¶
　　　　窮武篇　　　　　　安臺行亂第四¶
窮武者喪何但敗北柔弱亡戰國家亦廢秦始徐偃既¶
已作戒前世先王鑒其機修文整武藝文武足相濟然¶
後徳光大亂曰髙則亢滿則盈亢必危盈必傾去危傾¶
守以平沖則久濁能清混文武順天經¶
　　　晉宣文舞歌二首¶
<pb:KR4h0134_WYG_039-80b>¶
　　　　羽籥舞歌¶
羲皇之初天地開元罔罟禽獸羣黎以安神農教耕創¶
業誠難民得粒食澹然無所患黄帝始征伐萬品造其¶
端軍駕無常居是曰軒轅軒轅既勤止堯舜匪荒寧夏¶
禹治水湯武又用兵孰能保安逸坐致太平聖皇邁乾¶
乾天下興頌聲穆穆且明明惟聖皇道化彰澂四海清¶
三光萬機理庶事康潛龍升儀鳯翔風雨時物繁昌却¶
走馬降瑞祥揚側陋簡忠良百禄是荷眉壽無疆¶
<pb:KR4h0134_WYG_039-81a>¶
　　　　羽鐸舞歌¶
昔在渾成時兩儀尚未分陽升垂清景陰降興浮雲中¶
和合氛氲萬物各異羣人倫得其序衆生樂聖君三統¶
繼五行然後有質文皇王殊運代治亂亦繽紛伊大晉¶
徳兼徃古越犧農邈舜禹參天地陵三五禮唐周樂韶¶
武豈惟簫韶六代具舉澤霑地境化充天㝢聖明臨朝¶
元凱作輔普天同樂胥浩浩元氣遐哉太清五行流邁¶
日月代征隨時變化庶物乃成聖皇繼天光濟羣生化¶
<pb:KR4h0134_WYG_039-81b>¶
之以道萬國咸寧受兹介福延于億齡¶
　　　晉鼙舞歌五首¶
　　　　(古今樂録曰晉鼙舞歌五篇一曰洪業篇當/魏曲明明魏皇帝古曲關東有賢女二曰天)¶
　　　　(命篇當魏曲大和有聖帝古曲章和二年中/三曰景皇篇當魏曲魏厯長古曲樂久長四)¶
　　　　(曰大晉篇當魏曲天生烝民古曲四方皇五/曰明君篇當魏曲為君既不易古曲殿前生)¶
　　　　(桂/樹)¶
　　　　洪業篇¶
宣文創洪業盛徳在泰始聖皇應靈符受命君四海萬¶
<pb:KR4h0134_WYG_039-82a>¶
國何所樂上有明天子唐堯禪帝位虞舜惟恭已恭已¶
正南面道化與時移大赦盪萌漸文教被黄支象天則¶
地體無為聰明配日月神聖參兩儀雖有三凶類靜言¶
無所施象天則地體無為稷契竝佐命伊吕升王臣蘭¶
芷登朝肆下無失宿民聲發響自應表立景來附虓虎¶
從羈制潛龍升(一作/飛)天路備物立成器變通極其數百¶
事以時叙萬機有常度訓之以克讓納之以忠恕羣下¶
仰清風海外同懽慕象天則地化雲布昔日貴雕飾今¶
<pb:KR4h0134_WYG_039-82b>¶
尚儉與素昔日多纎介今去情與故象天則地化雲布¶
濟濟大朝士夙夜綜萬機萬機無廢理明明降疇咨臣¶
譬列星景君配朝日暉事業竝通濟功烈何巍巍五帝¶
繼三皇三王世所歸聖徳應期運天地不能違仰之彌¶
已髙猶天不可階將復御龍氏鳯凰在庭棲¶
　　　　天命篇¶
聖祖受天命應期輔魏皇入則綜萬機出則征四方朝¶
廷無遺理方表寧且康道隆舜臣堯積徳踰太王孟度¶
<pb:KR4h0134_WYG_039-83a>¶
阻窮險造亂天一隅神兵出不意奉命致天誅赦善戮¶
有罪元惡宗為虚威風振勁蜀武烈慴彊吳諸葛不知¶
命肆逆亂天常擁徒十餘萬數來寇邊疆我皇邁神武¶
秉鉞鎮雍凉亮乃畏天威未戰先仆僵盈虚自然運時¶
變固多艱東征陵海表萬里梟賊淵受遺齊七政曹爽¶
又滔天羣凶受誅殛百禄咸來臻黄華應福始王凌為¶
禍先¶
　　　　景皇篇¶
<pb:KR4h0134_WYG_039-83b>¶
景皇帝聰明命世生盛徳參天地帝王道大創基既己¶
難繼世亦未易外則夏侯𤣥内則張與李三凶稱(晉書/作構)¶
逆亂帝紀順天行誅窮其姦宄遏(晉書/作邊)將禦其漸潛謀¶
不得起罪人咸伏辜威風振萬里平衡綜萬機萬機無¶
不理召陵恒不君内外何紛紛衆小便成羣䝉昧恣心¶
治亂不分叡聖獨斷濟武常以文順天惟廢立掃霓披¶
浮雲雲霓既已闢清和未幾閒羽檄首尾至變起東南¶
蕃儉欽為長蛇外則慿吳蠻萬國紛騷擾戚戚天下懼¶
<pb:KR4h0134_WYG_039-84a>¶
不安神武御六軍我皇秉鉞征儉欽起壽春前鋒據項¶
城出其不意竝縱竒兵竒兵誠難御廟勝實難支兩軍¶
不期遇敵退計無施虎騎惟武進大戰沙陽陂欽乃亡¶
魂走奔虜若雲披天恩赦有罪東土放鯨鯢¶
　　　　大晉篇¶
赫赫大晉於穆文皇蕩蕩巍巍道邁陶唐世稱三皇五¶
帝及今重其光九徳克明文既顯武又章恩洪六合兼¶
濟萬方内舉元凱朝政以綱外簡虎臣時惟鷹揚靡順¶
<pb:KR4h0134_WYG_039-84b>¶
不懷逆命斯亡仁配春日威踰秋霜濟濟多士同兹蘭¶
芳唐虞至治四凶滔天致討儉欽罔不肅䖍化感海外¶
海外來賔獻其聲樂竝稱妾臣西蜀猾夏僭號方域命¶
將致討委國稽服呉人放命慿海阻江飛書告諭響應¶
來同先王建萬國九服為藩衛亡秦壞諸侯享祚不二¶
世歴代不能復忽踰五百嵗我皇邁聖徳應期創典制¶
分土五等藩國正封界莘莘文武佐千秋遘嘉㑹洪業¶
溢區内仁風翔海外¶
<pb:KR4h0134_WYG_039-85a>¶
　　　　明君篇¶
明君御四海聽鑒盡物情顧望有譴罰竭忠身必榮蘭¶
茞出荒野萬里升紫庭茨草穢堂階掃截不得生能否¶
莫相䝉百官正其名恭已慎有為有為無不成闇君不¶
自信羣下執異端正直罹浸潤姦臣奪其權雖欲盡忠¶
誠結舌不敢言結舌亦何憚盡忠為身患清流豈不潔¶
飛塵濁其源岐路令人迷未逺勝不還忠臣立君朝正¶
色不顧身邪正不竝存譬若胡與秦胡秦有合時邪正¶
<pb:KR4h0134_WYG_039-85b>¶
各異津忠臣遇明君乾乾惟日新羣目統在綱衆星拱¶
北辰設令遭闇主斥退為凡民雖薄共(晉書/作供)時用白茅¶
猶可珍冰霜晝夜結蘭桂摧為薪邪臣多端變用心何¶
委曲便僻順情指動隨君所欲偷安樂目前不問清與¶
濁積偽罔時主養交以持禄言行恒相違難饜甚谿谷¶
昧死射乾沒覺露則滅族¶
　　　晉鐸舞歌¶
　　　　雲門篇¶
<pb:KR4h0134_WYG_039-86a>¶
　　　　(當魏太/和時)¶
黄雲門唐咸池虞韶舞夏夏殷濩列代有五振鐸鳴金¶
延大武清歌發唱形為主聲和八音協律吕身不虚動¶
手不徒舉應節合度周其敘時奏宫角襍之以徵羽下¶
饜衆目上從鐘鼓樂以移風與徳禮相輔安有失其所¶
　　　短歌行¶
長安髙城層樓亭亭干雲四起上貫天庭蜉蝣何整行¶
如軍征蟋蟀何感中夜哀鳴蚍蜉愉樂粲粲其榮寤寐¶
<pb:KR4h0134_WYG_039-86b>¶
念之誰知我情昔君視我如掌中珠何意一朝棄我溝¶
渠昔君與我如影如形何意一去心如流星昔君與我¶
兩心相結何意今日忽然兩絶¶
　　　秋胡行¶
秋胡子娶婦三日㑹行仕宦既享顯爵保兹徳音以禄¶
頤親韞此黄金覩一好婦採桑路傍遂下黄金誘以逢¶
卿玉磨逾潔蘭動彌馨源流潔清水無濁波奈何秋胡¶
中道懷邪美此節婦髙行巍峩哀哉可愍自投長河¶
<pb:KR4h0134_WYG_039-87a>¶
　　　惟漢行¶
危哉鴻門㑹沛公幾不還輕裝入人軍投身湯火間兩¶
雄不俱立亞父見此權項莊奮劍起白刅何翩翩伯身¶
雖為蔽事促不及旋張良慴坐側髙祖變龍顔賴得樊¶
將軍虎叱項王前嗔目駭三軍磨牙咀豚肩空巵讓霸¶
王臨急吐竒言威凌萬乘主指顧回泰山神龍困鼎鑊¶
非噲豈得全狗屠登上將功業信不原健兒實可慕腐¶
儒安足歎¶
<pb:KR4h0134_WYG_039-87b>¶
　　　豔歌行¶
日出東南隅照我秦氏樓秦氏有好女自字為羅敷首¶
戴金翠飾耳綴明月珠白素為下裾丹霞為上襦一顧¶
傾朝市再顧國為虛問女居安在堂在城南居青樓臨¶
大巷幽門結重樞使君自南來駟馬立踟蹰遣吏謝賢¶
女豈可同行車斯女長跪對使君言何殊使君自有婦¶
賤妾有鄙夫天地正厥位願君改其圖¶
　　　長歌行¶
<pb:KR4h0134_WYG_039-88a>¶
利害同根源賞下有甘鈎義門近中塘獸口出通侯撫¶
劍安所趨蠻方未順流蜀賊阻石城吳寇馮龍舟二軍¶
多壯士聞賊如見讐投身効知己徒生心所羞鷹隼厲¶
天翼恥與燕雀遊成敗在縱者無令鷙鳥憂¶
　　　豫章行苦相篇¶
苦相身為女卑陋難再陳男兒當門户墮地自生神雄¶
心志四海萬里望風塵女育無欣愛不為家所珍長大¶
逃深室藏頭羞見人垂淚適他鄉忽如雨絶雲低頭和¶
<pb:KR4h0134_WYG_039-88b>¶
顔色素齒結朱唇跪拜無復數婢妾如嚴賓情合同雲¶
漢葵藿仰陽春心乖甚水火百惡集其身玉顔隨年變¶
丈夫多好新昔為形與影今為胡與秦胡秦時相見一¶
絶踰參辰¶
　　　和秋胡行(一云和/班氏詩)¶
秋胡納令室三日宦他鄉皎皎潔婦姿冷冷守空房燕¶
婉不終夕别如參與商憂來猶四海易感難可防人言¶
生日短愁者苦夜長百草揚春華攘腕採柔桑素手尋¶
<pb:KR4h0134_WYG_039-89a>¶
繁枝落葉不盈筐羅衣翳玉體回目流采章君子倦仕¶
歸車馬如龍驤精誠馳萬里既至兩相忘行人悦令顔¶
借息此樹傍誘以逢卿喻遂下黄金裝烈烈貞女忿言¶
辭厲秋霜長驅及居室奉金升北堂母立呼婦來歡情¶
樂未央秋胡見此婦愓然懷探湯負心豈不慙永誓非¶
所望清濁必異源鳬鳯不竝翔引身赴長流果哉潔婦¶
腸彼夫既不淑此婦亦太剛¶
　　　飲馬長城窟行¶
<pb:KR4h0134_WYG_039-89b>¶
青青河邊草悠悠萬里道草生在春時逺道還有期春¶
至草不生期(一作/泣)盡歎無聲感物懷思心夢想發中情¶
夢君如鴛鴦比翼雲間翔既覺寂無見曠如參與商夢¶
君結同心比翼遊北林既覺寂無見曠如商與參河洛¶
自用固不如中岳安回流不及返浮雲往自還悲風動¶
思心悠悠誰知者懸景無停居忽如馳駟馬傾耳懐音¶
響轉目涙雙墮生存無㑹期要君黄泉下¶
　　　放歌行¶
<pb:KR4h0134_WYG_039-90a>¶
靈龜有枯甲神龍有腐鱗人無千嵗壽存質空相因朝¶
露尚移景促哉水上塵丘塜如履綦不識故與新髙樹¶
來悲風松栢垂威神曠野何蕭條顧望無生人但見狐¶
狸迹虎豹自成羣孤雛攀樹鳴離鳥何繽紛愁子多哀¶
心塞耳不忍聞長嘯涙雨下太息氣成雲¶
　　　豔歌行有女篇¶
有女懷芬芳媞媞步東廂蛾眉分翠羽明目(一作/眸)發清¶
揚丹唇翳皓齒秀色若珪璋巧笑露歡靨衆媚不可詳¶
<pb:KR4h0134_WYG_039-90b>¶
令儀希世出無乃古毛嬙頭安金步揺耳繫明月璫珠¶
環約素腕翠羽垂鮮光文袍綴藻黼玉體映羅裳容華¶
既已豔志節擬秋霜徽音冠青雲聲響流四方妙哉美¶
媛徳宜配侯與王靈應萬世合日月時相望媒氏陳束¶
帛羔鴈鳴前堂百兩盈中路起若鸞鳯翔凡夫徒踴躍¶
望絶殊參商¶
　　　墻上難為趨¶
　　　　(王僧虔技録云墻上/難為趨行荀録所載)¶
<pb:KR4h0134_WYG_039-91a>¶
門有車馬客驂服若騰飛華組結玉佩蘩藻紛葳蕤馮¶
軾垂長纓顧盼有餘輝貧主屣弊履整此藍縷衣客曰¶
嘉病乎正色意無疑吐言若覆水揺舌不可追渭濱漁¶
釣翁乃為周所諮顔回處陋巷大聖稱庶幾茍富不知¶
度千駟賤采薇季孫由儉顯管仲病三歸夫差耽淫侈¶
終為越所圍遺身外榮利然後享巍巍迷者一何衆孔¶
難知徳希甚美致憔悴不如豚豕肥楊朱泣路岐失道¶
令人悲子貢欲自矜原憲知其非屈伸各異勢窮達不¶
<pb:KR4h0134_WYG_039-91b>¶
同資夫惟體中庸先天天不違¶
　　　怨歌行朝時篇¶
昭昭朝時日皎皎晨明月十五入君門一别終華髪同¶
心忽異離曠如胡與越胡越有㑹時參辰遼且濶形影¶
雖髣髴音聲寂無達纎絃感促柱觸之哀聲發情思如¶
循環憂來不可遏塗山有餘恨詩人詠采葛蜻蛚吟牀¶
下回風起幽闥春榮隨路落芙蓉生木末自傷命不遇¶
良辰永乖别已爾可奈何譬如紈素裂孤雌翔故巢星¶
<pb:KR4h0134_WYG_039-92a>¶
流光景絶魂神馳萬里甘心要同穴¶
　　　秋蘭篇¶
秋蘭蔭玉池池水清且芳芙蓉隨風發中有雙鴛鴦雙¶
魚自踴躍兩鳥時迴翔君其歴九秋與妾同衣裳¶
　　　明月篇(藝文作/怨詩)¶
皎皎明月光灼灼朝日暉昔為春蠶絲今為秋女衣丹¶
唇列素齒翠彩發蛾眉嬌子多好言歡合易為姿玉顔¶
盛有時秀色隨年衰常恐新間舊變故興細微浮萍本¶
<pb:KR4h0134_WYG_039-92b>¶
無根非水將何依憂喜更相接樂極還自悲¶
　　　前有一樽酒行¶
置酒結此㑹主人起行觴玉罇兩楹間絲理東西廂舞¶
袖一何妙變化窮萬方賓主齊徳量欣欣樂未央同享¶
千年壽朋來㑹此堂¶
　　　何當行¶
同聲自相應同心自相知外合不由中雖固終必離管¶
鮑不世出結交安可為¶
<pb:KR4h0134_WYG_039-93a>¶
　　　却東西門行¶
和樂惟有舞運體不失機退似潛龍婉進如翔鸞飛回¶
目流神光傾亞有餘姿¶
　　　美女篇¶
美女一何麗顔若芙蓉花一顧亂人國再顧亂人家未¶
亂猶可奈何(闕/)¶
　　　飛塵篇¶
飛塵穢清流朝雲蔽日光秋蘭豈不芬鮑肆亂其芳河¶
<pb:KR4h0134_WYG_039-93b>¶
決潰金堤一手不能障¶
　　　董逃行歴九秋篇十二首¶
歴九秋兮三春遺貴客兮逺賓顧多君心所親乃命妙¶
妓才人炳若日月星辰¶
序金罍兮玉觴賓主遞起鴈行杯若飛電絶光交觴接¶
巵結裳慷慨歡笑萬方¶
奏新詩兮夫君爛然虎變龍文渾如天地未分齊謳楚¶
舞紛紛歌聲上激青雲¶
<pb:KR4h0134_WYG_039-94a>¶
窮八音兮異倫竒聲靡靡每新微披素齒丹唇逸響飛¶
薄梁塵精爽眇眇入神¶
坐咸醉兮沾歡引樽促席臨軒進爵獻壽翻翻千秋要¶
君一言願愛不移若山¶
君恩愛兮不竭譬若朝日夕月此景萬里不絶長保初¶
醮髪結何憂坐成胡越¶
攜弱手兮金環上遊飛閣雲間穆若鴛鳯雙鸞還幸蘭¶
芳自安娛心樂意難原¶
<pb:KR4h0134_WYG_039-94b>¶
樂既極兮多懷盛時忽逝若頽寒暑革御景迴榮華隨¶
風飄摧感物動心増哀¶
妾受命兮孤虛男兒墮地稱珠女弱雖存若無骨肉至¶
親更疏奉事他人託軀¶
君如影兮隨形賤妾如水浮萍明月不能常盈誰能無¶
根保榮良時冉冉代征¶
顧繡領兮含暉皎日迴光則微朱華忽爾漸衰影欲舍¶
形髙飛誰言往思可追¶
<pb:KR4h0134_WYG_039-95a>¶
薺與麥兮夏零蘭桂踐霜逾馨禄命懸天難明妾心結¶
意丹青何憂君心中傾(選詩拾遺曰此篇惜不知何人/之詞非相如枚乘其誰能為之)¶
(按此詞本題曰董逃行歴九秋篇董逃行起於漢末不/得謂相如枚乘為之也觀其辭體不類二京當以樂録)¶
(傅𤣥/為正)¶
　　　吳楚歌(七/言)¶
燕人美兮趙女佳其室則邇兮限層崖雲為車兮風為¶
馬玉在山兮蘭在野雲無期兮風有止思多端兮誰能¶
理¶
<pb:KR4h0134_WYG_039-95b>¶
　　　鴻鴈生塞北行¶
　　　　(魏武帝却東西門行曰鴻/鴈生塞北乃在無人鄉)¶
鳯凰逺生海西及時崑山岡五徳存羽儀和鳴定宫商¶
百鳥竝侍左右鼓翼騰華光上熙遊雲日間千嵗時來¶
翔孰若彼龍與龜曳尾泥中藏非雲雨則不升冬伏春迺¶
驤退哀此秋蘭草根絶隨化揚靈氣一何憂美萬里馳¶
芬芳常恐物微易歇一朝見棄忘¶
　　　白楊行¶
<pb:KR4h0134_WYG_039-96a>¶
　　　　(古今樂録曰王僧䖍技/録有白楊行今不歌)¶
青雲固非青當雲奈白雲驥從西北馳來吾何憶驥來¶
對我悲鳴舉頭氣凌青雲當柰此驥正龍形踠足蹉跎¶
長坡下蹇驢慷愾敢與我爭馳躑躅鹽車之中流汗兩¶
耳盡下垂雖懷千里之逸志當時一得施白雲彯彯舍¶
我髙翔青雲徘徊戢我愁啼上眄增崖下臨清池日欲¶
西移既來歸君君不一顧仰天太息當用生為青雲乎¶
飛時悲當奈何耶青雲飛乎¶
<pb:KR4h0134_WYG_039-96b>¶
　　　秦女休行¶
龎(一作/秦)氏有烈婦義聲馳雍涼父母家有重怨仇人暴¶
且彊雖有男兄弟志弱不能當烈女念此痛丹心為寸¶
傷外若無意者内潛思無方白日入都市怨家如平常¶
匿劍藏白刅一奮尋身僵身首為之異處仗尸列肆旁¶
肉與土合成泥灑血濺飛梁猛氣上干雲霓仇黨失守¶
為披攘一市稱烈義觀者收涙竝慨忼百男何當益不¶
如一女良烈女直造縣門云父不幸遭禍殃今仇身以¶
<pb:KR4h0134_WYG_039-97a>¶
分裂雖死情益揚殺人當伏法義不茍活隳舊章縣令¶
解印綬令我傷心不忍聽刑部垂頭塞耳令我吏舉不¶
能成烈著希代之績義立無窮之名夫家同受其祚子¶
子孫孫咸享其榮今我作歌詠髙風激揚壯發悲且清¶
　　　雲中白子髙行¶
陵陽子來明意欲作天與仙人遊超登元氣攀日月遂¶
造天門將上謁閶闔闢見紫微絳闕紫宫崔嵬髙殿嵳¶
峩雙闕萬丈玉樹羅童女掣電策童男挽雷車雲漢隨¶
<pb:KR4h0134_WYG_039-97b>¶
天流浩浩如江河因王長公謁上皇鈞天樂作不可詳¶
龍仙神仙敎我靈秘八風子儀與遊我祥我心何戚戚¶
思故鄉俯看故鄉二儀設張樂哉二儀日月運移地東¶
南傾天西北馳鶴五氣所補鼇四足所支齊駕飛龍驂¶
赤螭逍遥五岳間東西馳長(一作/期)與天地竝復何為復¶
何為¶
　　　西長安行¶
所思兮何在乃在西長安何用存問妾香橙雙珠環何¶
<pb:KR4h0134_WYG_039-98a>¶
用重存問羽爵翠琅玕今我兮問君更有兮異心香亦¶
不可燒環亦不可沈香燒日有歇環沈日自深¶
　　　車遥遥篇¶
車遥遥兮馬洋洋追思君兮不可忘君安遊兮西入秦¶
願為影兮隨君身君在陰兮影不見君依光兮妾所願¶
　　　昔思君¶
昔君與我兮形影潛結今君與我兮雲飛雨絶昔君與¶
我兮音響相和今君與我兮落葉去柯昔君與我兮金¶
<pb:KR4h0134_WYG_039-98b>¶
石無虧今君與我兮星滅光離¶
　　詩¶
　　　答程曉詩(四/言)¶
奕奕兩儀昭昭太陽四氣代升三朝受祥濟濟羣后峩¶
峩聖皇元服肇御配天垂光伊周作弼王室惟康顒顒¶
兆民蠢蠢戎羶率土充庭萬國奉蕃皇澤雲行神化風¶
宣六合咸熙遐邇同歡赫赫明明天人合和下罔遺滯¶
焦朽斯華矧我良朋如玉之嘉穆穆雝雝興頌作歌¶
<pb:KR4h0134_WYG_039-99a>¶
　　　宴㑹詩¶
日之既逝情亦既渥賓委餘歡主容不足樂飲今夕温¶
其如玉¶
　　　芙蕖¶
煌煌芙蕖從風芬葩照以皎日灌以清波陰結其實陽¶
發其華金房緑葉素株翠柯¶
　　　雜詩三首(以下/五言)¶
志士惜日短愁人知夜長攝衣步前庭仰觀南鴈翔𤣥¶
<pb:KR4h0134_WYG_039-99b>¶
景隨形運流響歸空房清風何飄颻微月出西方繁星¶
衣(一作/依)青天列宿自成行蟬鳴髙樹間野鳥號東廂纎¶
雲時髣髴渥露沾我裳良時無停景北斗忽低昂常恐¶
寒節至凝氣結為霜落葉隨風摧一絶如流光¶
閒夜微風起明月照髙臺清響呼不應𤣥景招不來厨¶
人進藿茹有酒不盈杯安貧福所與富貴為禍媒金玉雖¶
髙堂於我賤蒿萊¶
鵲巢丘城側雀乳空井中居不附龍鳯常畏蛇與蟲依¶
<pb:KR4h0134_WYG_039-100a>¶
賢義不恐近暴自當窮¶
　　　又答程曉¶
羲和運玉衡招揺賦朔旬嘉慶形三朝美徳揚初春聖¶
主加元服萬國望威神伊周敷𤣥化竝世霑天人洪崖¶
歌山岫許由嗟水濱¶
　　　宴詩¶
鸞鳥睎鳯凰望舒繼白日千秋遘嘉㑹來升君子室華¶
樽享清酤珍肴自盈溢¶
<pb:KR4h0134_WYG_039-100b>¶
　　　天行篇¶
天行一何健日月無停蹤百川皆赴海(藝文作/赴暘谷)三辰回¶
泰䝉¶
　　　日昇歌¶
東光昇朝陽羲和初攬轡六龍竝騰驤逸景何晃晃旭¶
日照萬方皇徳配天地神明鑒幽荒¶
　　　三光篇¶
三光垂象表天地有晷度聲和音響應形立影自附素¶
<pb:KR4h0134_WYG_039-101a>¶
日抱𤣥烏明月懐靈兎¶
　　　衆星詩¶
朗月共衆星日出擅其明冬寒地為裂春和草木榮陽¶
徳雖普濟非陰亦不成¶
　　　苦雨¶
徂暑未一旬重陽翳朝霞厥初月離畢積日遂滂沱屯¶
雲結不解長溜周四阿霖雨如倒井黄潦起洪波湍深¶
激墻隅門庭若決河炊爨不復舉竈中生蛙蝦¶
<pb:KR4h0134_WYG_039-101b>¶
　　　苦熱¶
朱明運將極溽暑晝夜興裁動四支廢舉身若山陵珠¶
汗洽玉體呼吸氣鬱蒸塵垢自成泥素粉隨手凝¶
　　　古詩¶
東方大明星光景照千里少年舍家遊思心晝夜起¶
　　　擬四愁詩四首(并序/七言)¶
　張平子作四愁詩體小而俗七言類也聊擬而作之¶
　名曰擬四愁詩¶
<pb:KR4h0134_WYG_039-102a>¶
我所思兮在瀛洲願為雙鵠戲中流牽牛織女期在秋¶
山髙水深路無由愍余不遘嬰殷憂佳人貽我明月珠¶
何以要之比目魚海廣無舟悵勞劬寄言飛龍天馬駒¶
風氣雲披飛龍逝驚波滔天馬不厲何為多念心憂泄¶
我所思兮在珠崖願為比翼浮清池剛柔合徳配二儀¶
形影一絶長别離愍余不遘情如攜佳人貽我蘭蕙草¶
何以要之同心鳥火熱水深憂盈抱申以琬琰夜光寳¶
卞和既沒玉不察存若流光忽電滅何為多念獨鬱結¶
<pb:KR4h0134_WYG_039-102b>¶
我所思兮在崑山願為鹿&KR0034;(一作/蛩)闚虞淵日月迴曜照¶
景天參辰曠隔㑹無縁愍余不遘罹百艱佳人貽我蘇¶
合香何以要之翠鴛鴦懸度弱水川無梁申以錦衣文¶
繡裳三光騁邁景不留鮮似民生忽如浮何為多念秪¶
自愁¶
我所思兮在朔方願為飛燕俱南翔煥乎人道著三光¶
胡越殊心生異鄉愍余不遘罹百殃佳人遺我葆羽纓¶
何以要之影與形永増憂結繁華零申以日月指明星¶
<pb:KR4h0134_WYG_039-103a>¶
星辰有翳日月移駑馬哀鳴慙不馳何為多念徒自虧¶
　　　兩儀詩¶
兩儀始分元氣上清列宿垂象六位時成日月西邁流¶
景東征悠悠萬物殊品齊名聖人憂世實念羣生¶
　　　天行歌(雜/言)¶
天時泰兮昭以陽清風起兮景雲翔仰觀兮辰象日月¶
兮運周俯視兮河海百川兮東流¶
　　　驚雷歌¶
<pb:KR4h0134_WYG_039-103b>¶
驚雷奮兮震萬里威陵宇宙兮動四海六合不維兮誰¶
能理¶
　　　雜言(一作/雷)¶
雷隱隱感妾心傾耳清聽非車音¶
　　　雲歌¶
白雲翩翩翔天庭流景髣髴非君形白雲飄飄捨我髙¶
翔青雲徘徊為我愁腸¶
　　　蓮歌¶
<pb:KR4h0134_WYG_039-104a>¶
渡江南採蓮花芙蓉増敷曄若星羅緑葉映長波迴風¶
容與動纎柯¶
　　　啄木¶
啄木髙翔鳴喈喈飄揺林薄著桑槐便縁樹間喙如錐¶
嚶喔嚶喔聲正悲專為萬物作倡俳當此之時樂不可¶
迴¶
　　　雜歌¶
鳯有翼龍有鱗君不獨興必須良臣¶
<pb:KR4h0134_WYG_039-104b>¶
　　　九曲歌¶
嵗莫景邁羣光絶安得長繩繫白日¶
　　　歌詞¶
雷師鳴鐘鼓風伯吹笙簧西母出穴聽王父吟東廂¶
　　　失題五首(見藝文/日部)¶
暘谷發清曜九日棲髙枝願得竝天御六龍齊玉羈¶
　　　二(初學/江部)¶
有女殊代生涉江采菱花上翳青雲景下鑿渌水波¶
<pb:KR4h0134_WYG_039-105a>¶
　　　三(藝文/矟部)¶
彎我繁弱弓弄我丈八矟一舉覆三軍再舉殄戎貊¶
　　　四(藝文庭/燎部)¶
元正始朝享萬國執珪璋枝燈若火樹庭燎繼天光¶
　　　五(藝文/松部)¶
飛蓬隨飄起芳草摧山澤世有千年松人生詎能百¶
　¶
　¶
<pb:KR4h0134_WYG_039-105b>¶
　¶
　¶
　¶
　¶
　¶
　¶
　¶
　漢魏六朝百三家集巻三十九¶
