# -*- mode: mandoku-view; -*-
#+TITLE: 漢魏六朝百三家集
#+DATE: 2015-08-25 00:40:00.754146
#+PROPERTY: ID KR4h0134
#+PROPERTY: BASEEDITION WYG    
#+PROPERTY: JUAN 卷三十一
<pb:KR4h0134_WYG_031-1a>¶
欽定四庫全書¶
　漢魏六朝百三家集巻三十一¶
　　魏劉楨集題詞¶
　　　魯國孔文舉廣陵陳孔璋山陽王仲宣北海徐¶
　　　偉長陳留阮元瑜汝南應徳璉東平劉公幹魏¶
　　　文所稱文人七子也文帝云劉楨章表書記壯¶
　　　而不密又稱其五言詩妙絶當時今公幹書記¶
　　　傳者甚少知其物化以後遺失多矣集詩大悉¶
<pb:KR4h0134_WYG_031-1b>¶
　　　五言詩品亦云其源出古詩思王而下楨稱獨¶
　　　歩豈縁本魏文為之申譽乎近日詩選痛貶建¶
　　　安亦度已迹削他人足耳未若南皮觴酌公讌¶
　　　贈答當時得失相知者深也劉公幹贈五官中¶
　　　郎将詩有云昔我從元后整駕至南鄉過彼豐¶
　　　沛都與君共翺翔王仲宣從軍詩亦云籌䇿運¶
　　　帷幄一由我聖君嚴滄浪黜之謂元后聖君並¶
　　　指曹操心敢無漢大義批引二子固當叩頭伏¶
<pb:KR4h0134_WYG_031-2a>¶
　　　罪然詩頌鋪張詞每過實文人之言豈必盡由¶
　　　中情哉公幹平視甄夫人操收治罪文帝獨不¶
　　　見怒死後致思悲傷絶絃中心好之弗聞其過¶
　　　也其知公幹誠猶鍾期伯牙云¶
　目録¶
　　賦¶
　　　魯都賦¶
　　　大暑賦¶
<pb:KR4h0134_WYG_031-2b>¶
　　　遂志賦¶
　　　黎陽山賦¶
　　　𤓰賦(冇序/)¶
　　　清慮賦¶
　　書¶
　　　諫平原侯植書¶
　　　又¶
　　　答太子書¶
<pb:KR4h0134_WYG_031-3a>¶
　　　又¶
　　碑¶
　　　處士國文甫碑¶
　　詩¶
　　　公讌詩¶
　　　贈五官中郎将¶
　　　　其一¶
　　　　其二¶
<pb:KR4h0134_WYG_031-3b>¶
　　　　其三¶
　　　　其四¶
　　　贈徐幹¶
　　　贈從弟¶
　　　　其一¶
　　　　其二¶
　　　　其三¶
　　　襍詩¶
<pb:KR4h0134_WYG_031-4a>¶
　　　鬬雞¶
　　　射鳶¶
　　　失題¶
　　　　其一¶
　　　　其二¶
　¶
　¶
　¶
<pb:KR4h0134_WYG_031-4b>¶
　¶
　¶
　¶
　¶
　¶
　¶
　¶
　漢魏六朝百三家集巻三十一目録¶
<pb:KR4h0134_WYG_031-5a>¶
欽定四庫全書¶
　漢魏六朝百三家集巻三十一¶
　　　　　　　　　　　　　明　張溥　輯¶
　魏劉楨集¶
　　賦¶
　　　魯都賦¶
昔大廷氏肇建厥居少昊受命亦都兹焉山則連岡屬¶
嶺曀□峡北紫金揚暉於鴻崖水精潛光乎雲穴岱宗¶
<pb:KR4h0134_WYG_031-5b>¶
邈其層秀于氣霧以髙越其木則赤桋青松文莖蕙棠¶
洪幹百圍髙徑穹皇竹則填彼山陔根彌阪域蒙雪含¶
霜不渝其色夏簜攅包勁篠並殖翠實離離鳳皇攸食¶
水産衆夥各有彛倫頒首華尾豐顱重斷戴兵挟刅盤¶
甲曲鱗且觀其時謝節移和族綏宗招歡合好肅戒友¶
朋蛾眉清眸顔若雪霜挿曜日之珍笄珥明月之珠璫¶
舞人就列整飾容華和顔揚眸眄風長歌飄乎猋發身¶
如轉波尋虚騁迹顧與節和縦修袖以終曲若奔星之¶
<pb:KR4h0134_WYG_031-6a>¶
赴河及其素秋二七天漢指隅民胥祓禊國於水遊緹¶
帷彌津丹帳覆洲葢如飛鶴馬如遊魚應門巖巖朱扉¶
含光路殿巋其隆崇文陛巘其髙驤聴迅雷於長除若¶
有聞而復亡其園囿苑沼駢田接連渌池分浪以帶石¶
垠文隅瓊岸華玉依津邦乃大狩振揚炎威教民即戎¶
講習興師絡幕包括連結營圍毛羣隕殪羽族殱剥填¶
﨑塞畎不可勝録¶
　　　大暑賦¶
<pb:KR4h0134_WYG_031-6b>¶
其為暑也羲和總駕發扶木太陽為輿達炎燭靈威參¶
垂歩朱轂赫赫炎炎烈烈暉暉若熾燎之附體又温泉¶
而沈肌獸喘氣於𤣥景鳥戢翼於髙危農畯捉鎛而去¶
疇織女釋杼而下機温風至而増熱歊悒慴而無依披¶
衿領而長嘯冀微風之來思¶
　　　遂志賦¶
幸遇明后因志東傾披此豐草乃命小生生之小矣何¶
兹云當牧馬於路役車低昻愴悢惻切我獨西行去峻¶
<pb:KR4h0134_WYG_031-7a>¶
溪之鴻洞觀日景於朝陽釋叢棘之餘刺踐檟林之柔¶
芳皦玉粲以曜目榮日華以舒光信此山之多靈何神¶
分之煌煌聊且逰觀周歴髙岑仰攀髙枝側身遺隂磷¶
磷䃹䃹以廣其心伊天皇之樹葉必結根於仁方捎吴¶
夷於東隅掣畔臣乎南荆戢干戈於内庫我馬縶而不¶
行揚洪恩於無涯聴頌聲之洋洋四㝢漠以無為𤣥道¶
穆以普将翼儁乂於上列退仄陋於下場襲初服之蕪¶
薉託蓬蘆以逰翔豈放言而云爾乃旦夕之可忘¶
<pb:KR4h0134_WYG_031-7b>¶
　　　黎陽山賦¶
自魏都而南邁迄洪川以朅休想王旅之旌旄望南路¶
之遐修御輕駕而西徂過舊塢之髙區爾乃踰峻嶺超¶
連岡一登九息遂臻其陽南䕃黄河左覆金城青壇承¶
祀髙碑頌靈珍木駢羅奮華揚榮雲興風起蕭瑟清泠¶
延首南望顧瞻舊鄉桑梓增敬慘切懐傷河源汨其東¶
逝陽烏飄而南翔覩衆物之集華&KR0370;欣欣而樂康¶
　　　𤓰賦(有序/)¶
<pb:KR4h0134_WYG_031-8a>¶
在曹植坐㕑人進𤓰植命為賦促立成其辭曰¶
布象牙之席薰玳瑁之筵憑彤玉之几酌縹碧之樽三¶
星在隅温風節暮枕翹於藤流美逺布黄花炳曄潜實¶
獨著豐細異形圓方殊務揚暉發藻九采襍糅厥初作¶
苦終然允甘應時湫熟含蘭吐芳藍皮宻理素肌丹瓤¶
乃命圃師貢其最良投諸清流一浮一蔵析以金刀四¶
剖三離承之以雕盤羃之以纎絺甘逾蜜房冷亞氷圭¶
　　　清慮賦¶
<pb:KR4h0134_WYG_031-8b>¶
結東阿之扶桑接西雷乎燭龍上青雘之山蹈琳珉之¶
塗玉樹翠葉上栖金烏¶
　　書¶
　　　諫平原侯植書¶
家丞邢顒北土之彦少秉髙節𤣥靜澹泊言少理多真¶
雅士也楨誠不足同貫斯人並列左右而楨禮遇殊特¶
顒反疏簡私懼觀者将謂君侯習近不肖禮賢不足採¶
庶子之春華忘家丞之秋實為上招謗其罪不小以此¶
<pb:KR4h0134_WYG_031-9a>¶
反側¶
　　　又¶
明使君始垂哀憐意眷日崇譬之疾病乃使炎農分藥¶
岐伯下鍼疾雖未除就没無恨何者以其夭毉至神而¶
榮魄自盡也¶
　　　答太子書¶
　　　　(太子初賜楨廓落帶其後師死欲借取以為/像因書啁楨楨答之楨辭指巧妙皆如是)¶
楨聞荆山之璞曜元后之寶隋侯之珠燭衆士之好南¶
<pb:KR4h0134_WYG_031-9b>¶
垠之金登窈窕之首鼲貂之尾綴侍臣之幘此四寶者¶
伏朽石之下潛汚泥之中而揚光千載之上發彩疇昔¶
之外亦皆未能初自接於至尊也夫尊者所服卑者所¶
修也貴者所御賤者所先也故夏屋初成而大匠先立¶
其下嘉禾始熟而農夫先嘗其粒恨楨所帶無他妙飾¶
若實殊異尚可納也(衆士一/作衆女)¶
　　　又¶
肅以素秋則落¶
<pb:KR4h0134_WYG_031-10a>¶
　　碑¶
　　　處士國文甫碑¶
先生執乾靈之貞潔禀神祗之正性咳笑則孝弟之端¶
著匍匐則清節之兆見齠齓以及成人體無懈容口無¶
愆辭兢兢業業小人畏忌勤讓同儔敬事長老雖周之¶
樂正子春漢之江都董相其飭躬力行無以尚之是以¶
長安師其仁朋友欽其義閨門稱其慈宗屬懐其惠既¶
乃潛心窮巖㳺心載籍薄世名也初海内之亂不視膳¶
<pb:KR4h0134_WYG_031-10b>¶
羞十有餘年憂心泣血不勝其哀形銷氣竭以建安十¶
七年四月卒于時龍徳逸民黄髮實叟綴文通儒有方¶
彦士莫不拊心長號如喪同生咸以為誄所以昭行也¶
銘所以旌徳也古之君子既没而令問不忘者由斯二¶
者也銘曰¶
懿矣先生天授徳度外清内白如玉之素逍遥九皋方¶
回是慕不計治萃名與殊路知我者希韞櫝未酤喪過¶
乎哀遘疾不悟早世永頽違此榮祚咨爾末徒聿修歡故¶
<pb:KR4h0134_WYG_031-11a>¶
　　詩¶
　　　公讌詩¶
永日行遊戲歡樂猶未央遺思在𤣥夜相與復翺翔輦¶
車飛素葢從者盈路傍月出照園中珍木鬰蒼蒼清川¶
過石渠流波為魚防芙蓉散其華菡萏溢金塘靈鳥宿¶
水裔仁獸逰飛梁華館寄流波豁達來風凉生平未始¶
聞歌之安能詳投翰長嘆息綺麗不可忘¶
　　　贈五官中郎将¶
<pb:KR4h0134_WYG_031-11b>¶
　　　　其一¶
昔我從元后整駕出南鄉過彼豐沛都與君共翺翔四¶
節相推斥季冬風且凉衆賔㑹廣坐明鐙熺炎光清歌¶
製妙聲萬舞在中堂金罍含甘醴羽觴行無方長夜忘¶
歸來聊且為太康四牡向路馳歡悦誠未央¶
　　　　其二¶
余嬰沈痼疾竄身清漳濵自夏渉𤣥冬彌曠十餘旬常¶
恐㳺岱宗不復見古人所親一何篤歩趾慰我身清談¶
<pb:KR4h0134_WYG_031-12a>¶
同日夕情盼敘憂勤便復為别辭㳺車歸西隣素葉隨¶
風起廣路揚埃塵逝者如流水哀此遂離分追問何時¶
㑹要我以陽春望慕結不解貽爾新詩文勉哉修令徳¶
北面自寵珍¶
　　　　其三¶
秋日多悲懐感慨以長嘆終夜不遑寐敘意於濡翰明¶
燈曜閨中清風凄已寒白露塗前庭應門重其闗四節¶
相推斥嵗月忽欲殫壯士逺出征戎事将獨難涕泣灑¶
<pb:KR4h0134_WYG_031-12b>¶
衣裳能不懐所歡¶
　　　　其四¶
凉風吹沙礫霜氣何皚皚明月照緹幕華燈散炎輝賦¶
詩連篇章極夜不知歸君侯多壮思文雅縱横飛小臣¶
信頑鹵僶俛安能追¶
　　　贈徐幹(是時徐在西掖劉/在禁省故有此詩)¶
誰謂相去逺隔此西掖垣拘限清切禁中情無由宣思¶
子沈心曲長嘆不能言起坐失次第一日三四遷歩出¶
<pb:KR4h0134_WYG_031-13a>¶
北寺門遥望西苑園細栁夾道生方塘含清源輕葉隨¶
風轉飛鳥何翻翻乖人易感動涕下與衿連仰視白日¶
光皦皦髙且懸兼燭八紘内物類無頗偏我獨抱深感¶
不得與比焉¶
　　　贈從弟三首¶
　　　　其一¶
汎汎東流水磷磷水中石蘋藻生其涯華葉紛擾溺采¶
之薦宗廟可以羞嘉客豈無園中葵懿此出深澤¶
<pb:KR4h0134_WYG_031-13b>¶
　　　　其二¶
亭亭山上松瑟瑟谷中風風聲一何盛松枝一何勁冰¶
霜正慘悽終嵗常端正豈不罹凝寒松柏有本性¶
　　　　其三¶
鳳皇集南岳徘徊孤竹根於心有不厭奮翅凌紫氛豈¶
不常勤苦羞與黄雀羣何時當來儀将須聖明君¶
　　　雜詩¶
職事相(一作/煩)填委文墨紛消散馳翰未暇食日昃不知¶
<pb:KR4h0134_WYG_031-14a>¶
晏沈迷簿領書回回自昏亂釋此出西城登髙且㳺觀¶
方塘含白水中有鳬與雁安得肅肅羽從爾浮波瀾¶
　　　鬭雞¶
丹雞被華采雙距如鋒芒願一揚炎威㑹戰此中唐利¶
爪探玉除瞋目含火光長翹驚風起勁翮正敷張輕舉¶
奮勾喙電擊復還翔¶
　　　射鳶¶
鳴鳶㺯雙翼飄飄薄青雲我后横怒起意氣凌神仙發¶
<pb:KR4h0134_WYG_031-14b>¶
機如驚猋三發兩鳶連流血灑墻屋飛毛從風旋庶士¶
同聲賛君射一何妍¶
　　　失題¶
　　　　其一¶
昔君錯畦畤東土有素木條柯不盈尋一尺再三曲隠¶
生寘翳林倥偬自迫束得託芳蘭苑列植髙山足(後闕/)¶
　　　　其二¶
青青女蘿草上依髙松枝幸䝉庇養恩分惠不可貲風¶
<pb:KR4h0134_WYG_031-15a>¶
雨雖急疾根株不傾移(後闕/)¶
　¶
　¶
　¶
　¶
　¶
　¶
　¶
<pb:KR4h0134_WYG_031-15b>¶
　¶
　¶
　¶
　¶
　¶
　¶
　¶
　漢魏六朝百三家集巻三十一¶
